{
  "id": "choshen_mishpat-130",
  "chapterLabel": "סימן 130",
  "title": "שולחן ערוך, חושן משפט",
  "partName": "חושן משפט",
  "sections": [
    {
      "id": "choshen_mishpat-130-1",
      "section": 1,
      "text": "דין הערב שפרע למלוה כיצד נפרע מן הלוה. ובו ז סעיפים:ערב או קבלן שפרעו למלוה בפני עדים אם פרעו קודם שנודע אם פרעו הלוה וטוען הלוה שכבר פרעו אינו חייב לערב כלום אבל אם פרעו אחר שהביא המלוה ראיה שלא נפרע צריך הלוה ליתן לו כל מה שפרע בשבילו בין שנתחייב לוה למלוה בשטר בין שנתחייב לו בעל פה אפי' בלא עדים:"
    },
    {
      "id": "choshen_mishpat-130-2",
      "section": 2,
      "text": "יש מי שאומר בד\"א כשא\"ל הלוה בעת שנעשה לו ערב ערבני ושלם אבל אם עמד מעצמו ונעשה לו ערב או קבלן וקדם ופרע למלוה ולא הרשהו הלוה לפרוע אין הלוה חייב לשלם לו כלום ואם אמר לו הלוה הכנס קבלן בעבורי אף ע\"פ שלא הרשהו לשלם אם עמד הקבלן ופרע מדעתו אפי' עד שלא עמד המלוה עם הלוה בדין ולא נמצאו לו נכסים חייב לשלם לו אבל אמר ליה להכנס ערב ולא הרשהו לשלם אם משעמד המלוה עם הלוה בדין ולא נמצאו לו נכסים פרע הערב למלוה חייב הלוה לשלם לו ואם עד שלא עמד המלוה עם הלוה בדין ולא נמצאו לו נכסים פרעו הערב אין הלוה חייב לשלם לו כלום ויש מי שחולק ואומר שאפי' ערב שאינו קבלן שנכנס בערבות מאליו ופרע מאליו חוזר וגובה מהלוה: הגה ע' לעיל סוף סי' מ\"ט דאין ערב משתעבד אלא במקום שיכול לגבות מהלוה:"
    },
    {
      "id": "choshen_mishpat-130-3",
      "section": 3,
      "text": "אין הערב גובה מהלוה עד שיביא עדים שפרע בשבילו אבל כל זמן שאין לו עדים אינו גובה ממנו כלום אפי' אם שטר החוב בידו ואם כתב המלוה לערב קבלתי ממך דמי החוב מהני ליה לגבות מהלוה וכגון שמפורש הערבות בשטר או שהלוה מודה בו דאל\"כ במה אנו יודעים שהוא ערב:"
    },
    {
      "id": "choshen_mishpat-130-4",
      "section": 4,
      "text": "כשכתב לו קבלתי ממך דמי החוב יש מי שאומר דהוי כמלוה בשטר לטרוף בו מהלקוחות שקנו מהלוה ויש מי שאומר שאע\"פ שכתב לו כן לא מהני אלא לגבי הלוה בעצמו שאינו נאמן לומר פרעתי אבל אינו יכול לגבות ממשעבדי שמכר הלוה עד שימסור לו המלוה השטר חוב ויקננו לו דרך קנין שטרות שלא תהא תביעתו תביעה על פה וה\"ה אם כתב הלוה לערב כשהכניסו ערב הריני משעבד עצמי ונכסי מעכשיו שכל זמן שתפרע אותו חוב שנעשית עליו ערב לפלוני המלוה כאילו קבלתי המעות ממך ה\"ז גובה מהלקוחות ומיתומים גדולים שאין לך מלוה בשטר גדולה מזו:"
    },
    {
      "id": "choshen_mishpat-130-5",
      "section": 5,
      "text": "ערב שפרע למלוה ולא בקש ממנו השטר אין הלוה חייב כלום לשלם לו מה שפרע בשבילו (ע\"ל סי' נ\"ח סס\"א) שהרי פשע במה שהניח השטר ביד המלוה:"
    },
    {
      "id": "choshen_mishpat-130-6",
      "section": 6,
      "text": "מת הלוה וקדם הערב ופרע החוב קודם שיודיע את היורשים אם נודע לנו שלא פרע הלוה שטר חובו קודם שמת כגון שהודה בו קודם (שמת) או שנידוהו ומת בנידוייו או שלא הגיע זמן המלוה לגבות ה\"ז חוזר וגובה מהיורשים כל מה שפרע: הגה וי\"א דכל זה דוקא ביתומים קטנים אבל גדולים צריכין לשלם כשיש השטר ביד הערב וכדרך שנתבאר ס\"ד (טור והמגיד פכ\"ו דמלוה בשם הרמב\"ן) וכן נראה לי עיקר:"
    },
    {
      "id": "choshen_mishpat-130-7",
      "section": 7,
      "text": "היה המלוה עכו\"ם אין היורשים חייבים לשלם שמא אביהם נתן ליד הערב כל החוב שהיה עליו מפני שהעכו\"ם תובע את הערב תחלה ולפיכך פרע זה מדעתו קודם שיודיע את היתומים אבל אם הודיען שהעכו\"ם תובע אותו והרי הוא נותן חייבים לשלם (ואם כפאו אותו ב\"ד לפרוע הוי כאילו הודיעם) (ב\"י בשם תשובת הריטב\"א):"
    }
  ]
}