{
  "id": "even_haezer-147",
  "chapterLabel": "סימן 147",
  "title": "שולחן ערוך, אבן העזר",
  "partName": "אבן העזר",
  "sections": [
    {
      "id": "even_haezer-147-1",
      "section": 1,
      "text": "אין כותבין תנאי בגט ואם כתבו מה דינו. ובו ג סעיפים:כיצד מגרש אדם על תנאי לא שיאמר כתבו גט לאשתי על תנאי זה או כתבו ותנו לה על תנאי זה ואצ\"ל שלא יכתוב בתוך הגט על תנאי זה גירש פלוני את פלונית אלא כיצד עושה אומר לסופר לכתוב ולעדים לחתום וכותבין גט כשר בלא שום תנאי בעולם ואח\"כ נותן לה הגט ואומר לה הרי זה גיטך או הרי את מגורשת ממנו ע\"מ כך וכך או יאמר לשליח תנו לה גט זה ע\"מ כך וכך:"
    },
    {
      "id": "even_haezer-147-2",
      "section": 2,
      "text": "כתב התנאי בגט אחר שגמר לכתוב תורף הגט ה\"ז כשר בין שכתבו קודם חתימת העדים בין שכתבו אחר חתימת העדים אבל אם כתבו קודם תורף הגט אפי' כתב ע\"מ כך וכך ה\"ז ספק גירושין שהרי נשאר לו זכות בגופו של גט וכן אם התנה על פה קודם כתיבת התורף הרי זה ספק גירושין"
    },
    {
      "id": "even_haezer-147-3",
      "section": 3,
      "text": "כל מגרש על תנאי שמבטל הגט כגון שהתנה לה שלא תאכל בשר ולא תשתה יין כל ימי חייה או שתהיה מותרת לכל אדם חוץ מפלוני או שהתנה עליה שאר תנאים קודם כתיבת התורף אם היה התנאי כתוב בגט וחזר ומחקו ונתנו לה ה\"ז ספק מגורשת ואם היה התנאי על פה ה\"ז נוטל הגט ממנה וחוזר ונותנו לה בלא תנאי כלל או בתנאי כשר:"
    }
  ]
}