{
  "id": "even_haezer-169",
  "chapterLabel": "סימן 169",
  "title": "שולחן ערוך, אבן העזר",
  "partName": "אבן העזר",
  "sections": [
    {
      "id": "even_haezer-169-1",
      "section": 1,
      "text": "כל דיני חליצה בפרטות. ובו נו סעיפים:מצות חליצה בג' דיינים ישראלים ושלא יהיו קרובים זה לזה ולא ליבם וליבמה (ואפי' שנים נשואין ב' בנות אחין לא יהיו זה עם זה אבל שני בשלישי כשר (ת\"ה סי' רכ\"ו) ואפילו הם הדיוטות רק שידעו להקרות את היבם והיבמה ואם חלצה בפני עם הארץ שאינם יודעים להקרות כשרה:"
    },
    {
      "id": "even_haezer-169-2",
      "section": 2,
      "text": "נמצא אחד מהם קרוב או פסול או גר פסול ואפילו היה אביו גר ואמו ישראלית פסול עד שיהא אביו ואמו מישראל (וי\"א דאם אביו מישראל כשר) (טור בשם סמ\"ג) ומיהו חליצה פסולה מיהא הויא לפוסלה על האחין אפילו בינו לבינה: הגה י\"א דאסור ליקח שכר מחליצה דהנוטל שכר לדון דיניו בטלין (מהר\"י מינץ ומהרא\"י) (וכן נראה בעיני) בחליצות יש ליזהר שלא ישב בשלשה דיינים שיושבים לחלוץ מי שנוטל שכר דהרי בעינן ב\"ד כשר מדאורייתא ועיין בח\"ה סימן ט' איזה שכר מותר לדיין לקבל ואפילו בזה נ\"ל להחמיר אם נוטל שכר מן החליצה משום מראית העין כמו שמחמירין לענין קרובים ובשאר דברים לענין ב\"ד של חליצה יותר מבשאר ב\"ד וראיתי ושמעתי שהרב נוטל שכר הרבה מן החליצה וסומך עצמו במה שמוכר לו סנדל של חליצה וקולא גדולה היא בעיני ושומר נפשו ירחק מזה ולא דמי למה שעידי הגט נוטלין שכר מטעם שכתבתי לעיל סי' ק\"ל גם הרב המסדר הגט כמו שכתבתי לעיל בסדר הגט סעיף ד' כי אותן הטעמים אינם שייכים בחליצה (הכל ד\"ע):"
    },
    {
      "id": "even_haezer-169-3",
      "section": 3,
      "text": "לכתחילה מצוה שיוסיפו ב' על הג' ואפי' הב' הם עמי הארץ (חלצו בג' חליצתה כשרה) (טור) ואלו השנים שמוסיפים לא יהיו קרובים ופסולים ודוקא לכתחלה אבל בדיעבד כשר (ב\"י):"
    },
    {
      "id": "even_haezer-169-4",
      "section": 4,
      "text": "צריכים הדיינים לכתחילה לקבוע מקום לומר נלך למקום פלוני לחלוץ מיהו אם חלצה בלא קביעות מקום כשר (טור בשם הרמב\"ם):"
    },
    {
      "id": "even_haezer-169-5",
      "section": 5,
      "text": "יש קובעים מקום בו ביום וי\"א לקבוע ביום שלפניו:"
    },
    {
      "id": "even_haezer-169-6",
      "section": 6,
      "text": "אין חליצה כשירה אלא ביום חלצה בלילה חליצתה פסולה:"
    },
    {
      "id": "even_haezer-169-7",
      "section": 7,
      "text": "אין חולצין בשבתות ולא בימים טובים ומיהו בח\"ה שפיר דמי (וי\"א דאין לחלוץ בערב שבת ועי\"ט וכן נוהגין):"
    },
    {
      "id": "even_haezer-169-8",
      "section": 8,
      "text": "צריך שיכירו שהוא אחי המת ושהיה בעולמו וזאת היא אשת המת ואפי' אין כאן אלא עד אחד שמעיד עליהם או אפילו קרוב או אשה או עבד או שפחה או קטן שהוא מכיר ונבון נאמן בכך:"
    },
    {
      "id": "even_haezer-169-9",
      "section": 9,
      "text": "צריך שידעו הדיינים שיש צ' יום משמת הבעל חוץ מיום שמת בו ויום שחולצת בו:"
    },
    {
      "id": "even_haezer-169-10",
      "section": 10,
      "text": "צריך שידעו שהיבם בן י\"ג שנה ויום אחד והיבמה בת י\"ב שנה ויום אחד ושהביאו שתי שערות אחר שהגיעו לזמנים אלו ואם יש ליבמה דדים גדולים א\"צ לבדוק אחר השערות וכן אם היבם נתמלא זקנו א\"צ לבדוק אחר השערות ומשפט שתי שערות ובדיקתן (נתבאר בסי' קנ\"ה סט\"ו):"
    },
    {
      "id": "even_haezer-169-11",
      "section": 11,
      "text": "אין סומכין במנין השנים לא ע\"פ קרובים ולא ע\"פ נשים אלא ע\"פ עדים כשרים להעיד וי\"א שאם הוחזק בעיני השכנים שלא ע\"פ האב שבא לכלל שנים או שיצא עליו קול שבא לכלל שנים נאמנים להחזיקן בגדולים או בדקום ומצאו להם ב' שערות (אבל לא מהני שראו אותו שעלה לס\"ת או שהיה ש\"צ) (מרדכי פרק מצות חליצה) ואפילו בלא חזקת השכנים אם יש להם ריבוי שערות או שהם ארוכות כמו שרגילות לאיש גדול ולאשה גדולה חזקה שבאו לכלל שנים וחולצים ועל זה סומכים שלא לבדוק אם יש גומות בשערות מאחר שיש ריבוי שערות או שהם ארוכות ואם הם גדולים בקומה יש לסמוך שהם גדולים אפי' לא הביאו כי אם שתי שערות (ואם יש ליבמה בנים הרי הם כסימנים) (הגהות מרדכי דיבמות):"
    },
    {
      "id": "even_haezer-169-12",
      "section": 12,
      "text": "ישבו הדיינים כמו שצריכים לישב בדין ויעמדו לפניהם היבם והיבמה שמצות חליצה לכתחילה מעומד: הגה אבל בדיעבד אם חלצה מיושב כשר (טור) וכן חולה שלא יוכל לעמוד יוכל לחלוץ מיושב דכל דבר שאין לו תקנה חשוב דיעבד (פסקי מהרא\"י סי' ק\"צ) וע\"ל סעיף ס\"ד בפי' סדר החליצה:"
    },
    {
      "id": "even_haezer-169-13",
      "section": 13,
      "text": "מאחר שמסכים היבם לחלוץ יאמרו לו לבטל כל מודעות שמסר כמו גבי גט שאם מסר מודעא תחלה החליצה פסולה: הגה וכן אם כפו אותו לחלוץ דינו כמו בגט וע\"ל סי' קל\"ד ואע\"ג די\"א מצות חליצה קודם וא\"כ כל כפייה היא בדין מ\"מ אין לכוף אלא במקום שנתבאר סי' קס\"ה:"
    },
    {
      "id": "even_haezer-169-14",
      "section": 14,
      "text": "לכתחילה צריך לתת ליבם מנעל החליצה במתנה וי\"א שיהלך בו מעט כדי שיהא נראה כשלו (ואם לא נתנו לו כשר) (בטור):"
    },
    {
      "id": "even_haezer-169-15",
      "section": 15,
      "text": "המנעל צריך שיהיה כולו של עור לפיכך צריך לתופרו כל תפירותיו בעור לכתחילה (וכן נוהגין) ויש פוסלין אף דיעבד (טור בשם הרמ\"ה) דלא כי\"א דבזמן הזה שכל המנעלים תפורין בפשתן צריך להיות תפור בפשתן (בסדר ר\"י מינץ בשם ר' שמריה) אבל רצועותיו א\"צ שיהיו מעור (וי\"א דגם רצועותיו מעור (נ\"י) וכן נוהגין):"
    },
    {
      "id": "even_haezer-169-16",
      "section": 16,
      "text": "צריך לכתחילה שיהא העור קשה קצת שיהא דומה קצת לסנדל וי\"א שהתפירה תהיה מבחוץ וי\"א מבפנים כדי שיהא דומה לסנדל וי\"א שלא יהא בגד או עור מבפנים ותפרו בו וי\"א שעושים אותו מחתיכה אחת כדי שיהא דומה גם בזה לסנדל: הגה אבל נהגו לחלוץ לכתחילה במנעל שהוא תפור מבחוץ וגם שהוא משני חתיכות דהיינו שהתחתון שלו שקורין שול\"א היא חתיכה אחרת וגם הרצועות הם חתיכה אחרת תפורין בו ויזהרו שלא תהיה העור של הסנדל משיחה בשמן לרככו (בסדרים):"
    },
    {
      "id": "even_haezer-169-17",
      "section": 17,
      "text": "וי\"א שלכתחלה עושין אותו מעור בהמה טהורה (וגם הרצועות והקרסים שבו גם רצועות התפירה (כ\"כ בסדר ר\"י מרגליות) וכן נוהגין):"
    },
    {
      "id": "even_haezer-169-18",
      "section": 18,
      "text": "יהיו בו שתי רצועות לקשרו בהם אחת בצד זה ואחת בצד זה וי\"א שרצועות אלו יהיו לבנות (וגם רצועות התפירה יהיו לבנים אבל השאר הכל שחור מבחוץ) (הגהות מרדכי דיבמות) וכן נוהגין אבל מבפנים אין לחוש ואם הושחרו הרצועות מחמת זקנה אין להקפיד (פסקי מהרא\"י סי' ר\"ה) וכן נוהגין ויהיו הרצועות ארוכות שיוכל לכפול כל אחת ב\"פ (כל בו):"
    },
    {
      "id": "even_haezer-169-19",
      "section": 19,
      "text": "יעשו בו כמין קשר שקורין חומרתא בצד האחד שיכנס בנקב שבצד האחר כדי להדקו יפה ויש אומרים שיעשו שלשה קשרים בענין זה ולפחות שתים: הגה ונוהגים לעשות ג' ולא יהיו הקשרים מן המנעל עצמו אלא רצועה אחרת מחוברת בראש המנעל וכן יעשה הקרסים שבצד השני (הגהות מרדכי) וכן נוהגין ויתפור אלו הלולאות והקרסים מבחוץ ולא מבפנים וכן נוהגין:"
    },
    {
      "id": "even_haezer-169-20",
      "section": 20,
      "text": "י\"א שלא יהיה לו לשון כמו שרגילים לעשות במנעלים כדי שלא יהא מעל דמעל: הגה י\"א לתפור שפה סביב המנעל למעלה (ר\"י מינ\"ץ בשם ראבי\"ה) ולא נהגו כן ויזהר לתפרו בתפירות תכופות זו לזו (בסדר ר\"י מרגליות) ועושין אזני המנעל קצרים שלא יהיו הלולאות והקרסים על המנעל רק על הרגל שלא יהיה מעל דמעל (הגהות מרדכי) ."
    },
    {
      "id": "even_haezer-169-21",
      "section": 21,
      "text": "יהא עשוי לצורת רגל ימנית וינעלו ברגלו הימנית ויהיה למדת רגלו שלא יהא גדול עד שאין ראוי לילך בו ולא יהיה קטן עד שאינו מכסה רוב הרגל ולא יהיה קרוע עד שאינו יכול לילך בו:"
    },
    {
      "id": "even_haezer-169-22",
      "section": 22,
      "text": "חלצה בסנדל של עץ או של שעם שאינם מחופים עור או ברגל שמאל או שהיה מנעל גדול עד שאינו יכול לילך בו או קטן שאינו מכסה רוב רגלו או קרוע שאינו יכול לילך בו או בסנדל שאין לו עקב או באנפליא של בגד חליצתו פסולה היה של עץ ומחופה עור או שבגד פשתן תפור בפנים או שחלץ במנעל של שמאל בימין כשרה) (טור):"
    },
    {
      "id": "even_haezer-169-23",
      "section": 23,
      "text": "מנעל של עובדי אלילים שמניחים אותו לרגלי הצורה ומהלכין אותה בו לא תחלוץ בו ואם חלצה חליצתה כשרה אבל בשל תקרובת ע\"א או של עיר הנדחת או שנעשית לתכריכי המת אם חלצה חליצתה פסול':"
    },
    {
      "id": "even_haezer-169-24",
      "section": 24,
      "text": "שולט בשתי רגליו וכן היא בשתי ידיה יעשו בשל ימין (ואם היא אטרת יד תעשה בימין דידה שהוא שמאל כל אדם) (טור בשם י\"א):"
    },
    {
      "id": "even_haezer-169-25",
      "section": 25,
      "text": "אטר ברגלו י\"א שחולץ בשתיהם במנעל של ימין בימין ובמנעל שמאל בשמאל ויש מי שנסתפק לומר שאין לו תקנה (ונהגו כסברא הראשונה וע\"ל בפי' הסדר סעיף מ') ."
    },
    {
      "id": "even_haezer-169-26",
      "section": 26,
      "text": "ינעל המנעל על רגלו כשהוא יחף ולא על בתי שוקיים שלא יהא מעל דמעל ומטעם זה יש מדקדקים שלא יהא טיט דבוק במנעל מבפנים וגם מטעם זה יש מצריכים לרחוץ רגלו הימני יפה יפה:"
    },
    {
      "id": "even_haezer-169-27",
      "section": 27,
      "text": "יש מי שאומר שהיבם קושר כנף המכנסים למעלה משוקיו (כדי שיראו הדיינים היטב שאין דבר בין רגליו ובין מנעלו) (הגהות מרדכי):"
    },
    {
      "id": "even_haezer-169-28",
      "section": 28,
      "text": "ינעול המנעל ויכרוך הרצועות סביב למנעל ברגלו ויקשור שניהם יחד שני קשרים זה על זה (ואל יהדק קשר השני בחוזק יד כדי שתוכל להתירו בימין) (כן עשה מהרי\"ל וכן משמע בסמ\"ג) ועניבה עליהם וצריך שיהיה הקשר על בשר שוקו ולא על אזני המנעל לכך צריך שיחתוך במנעל לפניו ולאחריו כמו פגימה כדי שתהא הרצועה החוזרת דבוקה ממש על רגלו יחף ויסבב הרצועות פעמים סביב לשוק עד שישובו ראשי הרצועות (על השוק לפנים) (ממעל לאזני המנעל) (הגהות מרדכי) דהיינו על השוק ערום ויהיו הקשרים על פני השוק ולא מאחוריו ויכניס הקשרים שבאזנו בנקבים שבאזנו השנית:"
    },
    {
      "id": "even_haezer-169-29",
      "section": 29,
      "text": "מלמדין אותה ואת היבם לקרות עד שהוא והיא יהיו רגילים ותהיה יכולה לקרות לא אבה בנשימה אחת ויש מי שאומר שצריך ג\"כ שהוא יהיה יכול לומר לא חפצתי בנשימה אחת ויקראו אותה והיא מעומד בלשון הקודש מאן יבמי להקים לאחיו שם בישראל לא אבה יבמי ויקראו אותו והוא מעומד לא חפצתי לקחתה (וי\"א שצריך שידקדקו עמה שהיא תקרא לא אבה יבמי בנשימה אחת (טור) וכן הוא המנהג גם בלא חפצתי לקחתה (וע\"ל בפי' הסדר סעיף ס\"ו):"
    },
    {
      "id": "even_haezer-169-30",
      "section": 30,
      "text": "יעמוד אצל כותל או אצל עמוד וישען בו וידחוק רגלו בקרקע ותתיר קשרי המנעל ואח\"כ הקרסים הכל בידה הימנית ותתפוס רגלו בידה השמאלית ותהיה שומטת המנעל מן העקב בידה הימנית ותחלוץ כל המנעל גם בידה הימנית וכל זה בלי סיוע יד שמאלית ובכל זה לא תהיה יושבת ולא על ברכיה אלא תהיה מעומד ותכוף עצמה ומשלכת המנעל לארץ (חלצה בידה השמאלית או בשיניה כשרה) (טור)"
    },
    {
      "id": "even_haezer-169-31",
      "section": 31,
      "text": "גדמת חולצת בשיניה:"
    },
    {
      "id": "even_haezer-169-32",
      "section": 32,
      "text": "י\"א שאם לא דחק רגלו בקרקע חליצתה פסולה:"
    },
    {
      "id": "even_haezer-169-33",
      "section": 33,
      "text": "התיר הוא הקשר ושמטה היא המנעל מרגלו או שהתירה היא ושמט הוא חליצתה פסולה: הגה וי\"א דוקא שאינו יכול להלוך בו בלא קשירה אבל אם יכול להלוך בו בלא קשירה וחלצה אותו חליצתה כשרה אע\"פ שהוא התיר הקשר (טור בשם הרא\"ש) ."
    },
    {
      "id": "even_haezer-169-34",
      "section": 34,
      "text": "היתה רגלו עקומה לאחור או הפוכה על צדה או שמהלך על אצבעות רגליו אינו חולץ:"
    },
    {
      "id": "even_haezer-169-35",
      "section": 35,
      "text": "חלצה מן הארכובה ולמטה חליצתה כשרה מן הארכובה ולמעלה חליצתה פסולה וי\"א דאקשירה קאי שאם היה הקשר למעלה מהארכובה פסולה אבל אם נקטעה רגלו אפילו מן הארכובה ולמטה אינו חולץ (ועל כן לא יהיה המנעל ארוך עד למעלה מן הארכובה) (מרדכי ריש מצות חליצה) וי\"א דבנקטעה רגלו מיירי שאם נקטעה למטה מהארכובה ונשאר כל כך משוקו שיכול להכניס בו המנעל ולקשרו למטה מהארכובה חולץ:"
    },
    {
      "id": "even_haezer-169-36",
      "section": 36,
      "text": "קרעה המנעל מעל רגלו או ששרפתו פסולה:"
    },
    {
      "id": "even_haezer-169-37",
      "section": 37,
      "text": "היה לבוש שני מנעלים וחלצה העליון אע\"פ שקרעה התחתון עד שנתגלית רגלו חליצתה פסולה (אבל אם חלצה שניהם חליצתה כשרה) (טור):"
    },
    {
      "id": "even_haezer-169-38",
      "section": 38,
      "text": "תעמוד נגד היבם ותרוק בארץ כנגד פני היבם רוק הנראה לדיינים כשיצא מפיה עד שיגיע לפני היבם ואם לא ראו הדיינים כשיצא הרוק מפיה כשרה:"
    },
    {
      "id": "even_haezer-169-39",
      "section": 39,
      "text": "רקקה וקלטתו הרוח קודם שהגיע נגד פניו כגון שהיא ארוכה ממנו צריכה לרוק פעם אחרת אבל לאחר שהגיע הרוק נגד פניו אפילו לא הגיע לארץ כשרה לפיכך אם הוא ארוך והיא קצרה קרינן ביה שפיר \"בפניו:"
    },
    {
      "id": "even_haezer-169-40",
      "section": 40,
      "text": "יבמה שרקקה דם אינה צריכה לרוק פעם אחרת וי\"א דדוקא במוצצת משום דא\"א לה בלא צחצוחי רוק"
    },
    {
      "id": "even_haezer-169-41",
      "section": 41,
      "text": "אכלה שום או גרגיר וכיוצא בו מדברים המרבים רוק והיה רוק זב מפיה אינו כלום ונהגו למנעה מלאכול כלום (וכן לשתות ותמעט בדבור כדי שיבוא הרוק מעצמו גם לא תנקר שיניה כדי שלא תרוק דם) (כ\"ז בסדרים):"
    },
    {
      "id": "even_haezer-169-42",
      "section": 42,
      "text": "אח\"כ מקרין אותה מעומד ככה יעשה לאיש אשר לא יבנה את בית אחיו ונקרא שמו בישראל בית חלוץ הנעל ומצוה לכל העומדים לומר חלוץ הנעל ג\"פ וי\"א שגם היבמה תאמר כן:"
    },
    {
      "id": "even_haezer-169-43",
      "section": 43,
      "text": "נמצא סדר החליצה קוראה מאן יבמי וקורא לא חפצתי לקחתה וחולצת ורוקקת וקוראה ככה יעשה לאיש ואין הסדר מעכב ולא עוד אלא אפי' לא קראה ולא רקקה אלא שחלצה בלבד החליצה כשרה במה דברים אמורים כשהיו יכולים לדבר שהרי הם ראוים לקרות אבל אלם ואלמת וקטנה אינם חולצין ואם חלצו חליצתן פסולה ואינה כשוטה וקטן שלא עשו כלום שאינה נפסלת לאחים ויכולה להתייבם להם או לו ויש אומרים דה\"ה לחליצת חרש וחרשת שאינה כלום וי\"א שחליצתן פסולה כמו של אלם ואלמת:"
    },
    {
      "id": "even_haezer-169-44",
      "section": 44,
      "text": "צריך שיכוונו היבם והיבמה שתהא מותרת לזר בחליצה זו נתכוין היא ולא הוא או הוא ולא היא לא הותרה אבל חליצה פסולה היא לפוסלה על האחים לפיכך יבמה שגדלה בין האחים וראינו שחלצה נעלו של אחד מהם אסורה להתייבם שמא כיוונו לשם חליצה וצריכה חליצה כשרה להתירה לזר אבל כל זמן שלא ראינו שחלצה לאחד מהם מותרת להתייבם ואין חוששין שמא חלצה:"
    },
    {
      "id": "even_haezer-169-45",
      "section": 45,
      "text": "וכן אם רקקה לפני היבם בפני ב\"ד נפסלה מלהתייבם ויש מי שאומר דה\"מ כשרקקה רוק אבל אם רקקה דם ואין רוק מעורב בו אינה נפסלת בכך:"
    },
    {
      "id": "even_haezer-169-46",
      "section": 46,
      "text": "יש מי שאומר שיש ליזהר שלא תרוק היבמה לפני היבם קודם חליצה כדי שלא תהא חליצה פסולה ותהא צריכה לחזור על כל האחים:"
    },
    {
      "id": "even_haezer-169-47",
      "section": 47,
      "text": "אם קראה לבד לא נפסלה בכך מלהתייבם:"
    },
    {
      "id": "even_haezer-169-48",
      "section": 48,
      "text": "הסומא אינו חולץ לכתחילה ואם חלץ חליצתו כשרה ויש מי שאומר שאם אין אח אלא הוא חולצת לכתחלה (כדי שלא תתעגן (ב\"י מ\"כ) ולא מקרי סומא אלא בב' עיניו) (הגהות מיי' פ\"ד):"
    },
    {
      "id": "even_haezer-169-49",
      "section": 49,
      "text": "קטנה שחלצה לגדול חליצתה פסולה ונפסלה על כל האחים (וכשתגדיל תחלוץ מא' מהם ואינה צריכה לחזור על כל האחים):"
    },
    {
      "id": "even_haezer-169-50",
      "section": 50,
      "text": "חלוצה מוטעת שאומרים לו חלוץ לה ע\"מ שתתן לך ר' זוז החליצה כשרה אפילו אינה נותנת לו כלום ואפילו כפל התנאי ואפי' אמר לה בשעת החליצה ע\"מ שלא תנשאי לאיש וכפל תנאו אינו כלום (תשובת הרא\"ש כלל נ\"ב) ואע\"פ שהחליצה כשרה אף אם לא תתן לו מ\"מ חייבת ליתן לו כשאר שכר שכיר לעשות מלאכתן אבל אם יש טענה שאינה חפיצה בו מפני שאינו הגון לה והוא חייב לחלוץ אלא שאינו רוצה והטעוהו שיחלוץ לה ע\"מ שתתן לו ק\"ק זוז אינה חייבת ליתן לו כלום אבל אם נתנה לו המעות או השלישה לו המעות אינה יכולה לחזור (תשו' רשב\"א אלף ר\"מ) (וע\"ל ריש סימן קס\"ה) ."
    },
    {
      "id": "even_haezer-169-51",
      "section": 51,
      "text": "אמרו לו חלוץ לה ובכך אתה כונסה או שאמרו ליה חלוץ לה שזו מצוה היא ואינה מפסדת עליך כלום ואם תרצה אחר כך לייבם תתייבם וכיוצא בדברים אלו אינה חליצה להתירה כיון שלא נתכוין להתירה אבל נפסלה בכך מלהתייבם וכופין אפילו בשוטים לחלוץ לה חליצה כשרה:"
    },
    {
      "id": "even_haezer-169-52",
      "section": 52,
      "text": "אמרו לו האשה הזאת אינה רוצה בך דרך יבום אלא חלוץ לה ועקור זיקתה הימנה והיא נשאת לך דרך נישואין יש מי שאומר שחליצתה כשרה:"
    },
    {
      "id": "even_haezer-169-53",
      "section": 53,
      "text": "דין חליצה מעושה ע\"י ישראל או ע\"י עכו\"ם דינה כדין גט מעושה שנתבאר בסימן קל\"ד (ועיין לעיל סימן זה סעיף י\"ג):"
    },
    {
      "id": "even_haezer-169-54",
      "section": 54,
      "text": "מסר מודעא על החליצה אינה חליצה בטילה אלא חליצה פסולה היא:"
    },
    {
      "id": "even_haezer-169-55",
      "section": 55,
      "text": "חליצה פסולה פוסלת על כל האחים ופוסלת לכהונה ואוסרת עליו כל קרובותיה ואינה נשאת לזר עד שתחלוץ חליצה כשרה עברה ונשאת לזר קודם שתחלוץ חולץ לה חליצה כשרה והיא תחת בעלה ואין מוציאין אותה ממנו מ\"מ מפרישין אותה מבעלה עד שיחלוץ לה היבם:"
    },
    {
      "id": "even_haezer-169-56",
      "section": 56,
      "text": "לאחר שחלצה כותבין לה ב\"ד שחלצה בפניהם גט חליצה ואם לא כתבוהו לה כל שנים שראו החליצה יכולים לכתבו אע\"פ שאינם מכירים לא היבם ולא היבמה שבית דין לא חלצו בפניהם אם לא היו מכירים וצריכין לשרטטו מפני מקראות שבו (וע' לקמן בפירוש הסדר סעיף ל\"ה):"
    }
  ]
}