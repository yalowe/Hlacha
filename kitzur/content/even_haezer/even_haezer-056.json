{
  "id": "even_haezer-056",
  "chapterLabel": "סימן 56",
  "title": "שולחן ערוך, אבן העזר",
  "partName": "אבן העזר",
  "sections": [
    {
      "id": "even_haezer-056-1",
      "section": 1,
      "text": "כמה זמן נותנין לארוסה. ובו ד סעיפים:המארס אשה ושהה כמה שנים ותבעה לנישואין והרי היא נערה נותנים לה י\"ב חדש מיום התביעה לפרנס את עצמה ולתקן מה שהיא צריכה לה ואח\"כ תנשא תבעה אחר שבגרה נותנים לה י\"ב חדש מיום הבגר וכן אם קדשה ביום הבגר נותנים לה י\"ב חדש מיום הקדושין שהוא הבגר קדשה אחר שבגרה אם עברו עליה י\"ב חדש בבגרותה ואח\"כ נתקדשה אין נותנין לה אלא ל' יום מיום התביעה וכן המארס את הבעולה נותנין לה ל' יום מיום התביעה:"
    },
    {
      "id": "even_haezer-056-2",
      "section": 2,
      "text": "כשם שנותנין זמן לאשה משתבעה הבעל לפרנס את עצמה כך נותנין זמן לאיש לפרנס את עצמו משתבעה האשה אותו וכמה זמן נותנין כמו שנותנין לה אם י\"ב חדש י\"ב חדש ואם ל' יום ל' יום:"
    },
    {
      "id": "even_haezer-056-3",
      "section": 3,
      "text": "הגיע זמן שנתנו לאיש ולא נשאה נתחייב במזונותיה אע\"פ שלא כנס ואם עכבו אונס כגון שחלה הוא או היא או שפירסה נדה או שהגיע זמן בא' בשבת שאינו יכול לכנוס אינו חייב לזונה: הגה ודוקא שחלה תוך הזמן אבל הגיע הזמן ולא כנסה ואח\"כ חלה חייב במזונותיה אע\"ג דהשתא הוא אונס (מרדכי ריש כתובות ובפרק החולץ):"
    },
    {
      "id": "even_haezer-056-4",
      "section": 4,
      "text": "המארס את בתו קטנה ותבעה הבעל לנישואין בין היא בין אביה יכולין לעכב שלא תנשא עד שתגדיל ותעשה נערה ואם רצה לכנוס כונס ואין ראוי לעשות כן: הגה ואם היא ובעלה מתרצים לכנוס והאב מת אין הקרובים יכולים למחות אע\"פ שהיא חולנית והוא ממהר לכנוס כדי ליורשה (מרדכי פרק האיש מקדש):"
    }
  ]
}