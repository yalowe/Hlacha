{
  "id": "even_haezer-034",
  "chapterLabel": "סימן 34",
  "title": "שולחן ערוך, אבן העזר",
  "partName": "אבן העזר",
  "sections": [
    {
      "id": "even_haezer-034-1",
      "section": 1,
      "text": "ברכת האירוסין ואם צריך עשרה. ובו ד סעיפים:כל המקדש אשה בין ע\"י עצמו בין ע\"י שליח מברך (הוא או השליח) (טור) וי\"א דאחר מברך (סמ\"ג והגהות מיי') וכן נוהגין אקב\"ו על העריות ואסר לנו הארוסות והתיר לנו הנשואות ע\"י חופה בקידושין בא\"י מקדש ישראל (וי\"א נוסח הברכה בלשון אחר כי אומרים והתיר לנו הנשואות ע\"י חופה וקידושין (טור) וחותם בא\"י מקדש עמו ישראל על ידי חופה וקידושין (כ\"כ הרא\"ש) וכן נוהגין במדינות אלו ואחר שיגמור הברכה יקדש:"
    },
    {
      "id": "even_haezer-034-2",
      "section": 2,
      "text": "נהגו להסדיר ברכה זו על כוס של יין ומברך עליו תחלה ואח\"כ מברך ברכה זו ואם אין שם יין או שכר מברך אותה בפני עצמה:"
    },
    {
      "id": "even_haezer-034-3",
      "section": 3,
      "text": "אם לא בירך ברכת אירוסין בשעה שקידש לא יברך אותה בשעת נשואין: הגה וי\"א דמברכין אותה בשעת הנשואין (מרדכי פ\"ק דכתובות) וכן נוהגין אפי' קידש אשה מזמן ארוך מברכין ברכת אירוסין תחת החופה וי\"א דחוזר ומקדש אותה תחת החופה כדי שיהיו הקידושין סמוכין לברכה (ריב\"ש סי' פ\"ב) וע\"ל סי' ל\"ו ואם בירך כבר ברכת ארוסין בשעת קידושין הראשונים י\"א דחוזרים ומברכין תחת החופה בלא הזכרת שם משום הרואים (שם בריב\"ש לענין המקדש ע\"י שליח) וכן נ\"ל:"
    },
    {
      "id": "even_haezer-034-4",
      "section": 4,
      "text": "ברכת ארוסין צריכים עשרה לכתחילה:"
    }
  ]
}