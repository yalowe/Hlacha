{
  "id": "orach_chaim-025",
  "chapterLabel": "סימן כ״ה",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-025-1",
      "section": 1,
      "text": "דיני תפילין בפרטות. ובו יג סעיפים:אחר שלבש טלית מצוייץ יניח תפילין שמעלין בקדש והמניחים כיס התפילין והטלית לתוך כיס אחת צריכין ליזהר שלא יניחו כיס התפילין למעלה כדי שלא יפגע בהם תחלה ויצטרך להניחם קודם הטלית כדי שלא יעבור על המצו': הגה מיהו אם תפילין מזומנים בידו ואין לו ציצית אין צריך להמתין על הציצית אלא מניח תפילין וכשמביאים טלית מעטפו [דברי עצמו]:"
    },
    {
      "id": "orach_chaim-025-2",
      "section": 2,
      "text": "מי שהוא זהיר בטלית קטן ילבשנו ויניח תפילין בביתו וילך לבוש בציצית ומוכתר בתפילין לבית הכנסת ושם יתעטף בטלי' גדול: הגה והעולם נהגו להתעטף אף בטלי' גדול קוד' ולברך עליו ואחר כך מניח התפילין והולך לבית הכנס':"
    },
    {
      "id": "orach_chaim-025-3",
      "section": 3,
      "text": "הרא\"ש הי' מסדר הברכות עד עוטר ישראל בתפארה ואז היה מניח תפילין ומברך עוטר ישראל בתפארה:"
    },
    {
      "id": "orach_chaim-025-4",
      "section": 4,
      "text": "צריך שיהיו תפילין עליו בשעת ק\"ש ותפלה:"
    },
    {
      "id": "orach_chaim-025-5",
      "section": 5,
      "text": "יכוין בהנחתם שצונו הקב\"ה להניח ארבע פרשיות אלו שיש בהם יחוד שמו ויציאת מצרים על הזרוע כנגד הלב ועל הראש כנגד המוח כדי שנזכור ניסים ונפלאות שעש' עמנו שהם מורים על יחודו ואשר לו הכח והממשלה בעליונים ובתחתונים לעשות בהם כרצונו וישעבד להקב\"ה הנשמה שהיא במוח וגם הלב שהוא עיקר התאות והמחשבות ובזה יזכור הבור' וימעיט הנאותיו ויניח של יד תחלה ויברך להניח תפילין ואח\"כ יניח של ראש ולא יברך כי אם ברכה אחת לשתיהם: הגה וי\"א לברך על של ראש על מצות תפילין אפי' לא הפסיק בנתים [הרא\"ש הל' תפילין] [וכן פשט המנהג בבני אשכנז שמברכין ב' ברכות] וטוב לומר תמיד אחר הברכה השניה ברוך שם כבוד מלכותו לעולם ועד [מהר\"י בן חביב אגור סי' ל\"ח]:"
    },
    {
      "id": "orach_chaim-025-6",
      "section": 6,
      "text": "אם פגע בשל ראש תחלה צריך להעביר על אותה מצוה ויניח של יד תחלה ואח\"כ של ראש:"
    },
    {
      "id": "orach_chaim-025-7",
      "section": 7,
      "text": "יברך להניח בקמ\"ץ תחת הה\"א ולא בפתח ובדגש:"
    },
    {
      "id": "orach_chaim-025-8",
      "section": 8,
      "text": "כל המצות מברך עליהם עובר לעשייתן [פירוש קודם. ויעבור את הכושי פירושו רץ והקדים לפניו] לפיכך צריך לברך על התפלה של יד אחר הנחה על הקיבורת קודם קשירתם שקשירתם זו היא עשייתן [הגה וכן בשל ראש קודם שמהדקן בראשו. טור]:"
    },
    {
      "id": "orach_chaim-025-9",
      "section": 9,
      "text": "אסור להפסיק בדיבור בין תפלה של יד לתפל' של ראש ואם הפסיק מברך על של ראש על מצות תפילין: הגה ולדידן דנוהגין לברך ב' ברכות אף אם לא הפסיק צריך לחזור ולברך על של ראש להניח וגם על מצות [ד\"ע]:"
    },
    {
      "id": "orach_chaim-025-10",
      "section": 10,
      "text": "אם סח לצורך תפילין אינו חוזר ומברך אם שמע קדיש או קדושה בין תפלה של יד לתפלה של ראש לא יפסיק לענות עמהם אלא שותק ושומע ומכון למה שאומרים:"
    },
    {
      "id": "orach_chaim-025-11",
      "section": 11,
      "text": "אחר שקשר של יד על הזרוע יניח של ראש קודם שיכרוך הרצועה סביב הזרוע ויש מי שאומר שאסור להוציא תפלה של ראש מהתיק עד שתהא תפלה של יד מונחת: הגה ואף אם שניהם לפניו חוץ לתיק לא יתקן לפתוח התפלה של ראש עד אחר הנחה של יד [מהרי\"א ומהר\"י בן חביב] יש מי שכ' להניח של יד מיושב ושל ראש מעומד [אגור בשם הזוהר סי' פ\"ד] ובמדינות אלו לא נהגו כן אלא שתיהן מעומד:"
    },
    {
      "id": "orach_chaim-025-12",
      "section": 12,
      "text": "אם מניח תפילין כמה פעמים ביום צריך לברך עליהם בכל פעם נשמטו ממקומם וממשמש בהם להחזירן למקומן צריך לברך: הגה ואם מחזיר אחת מהם מברך כמי שמניח תפלה אחת כדלקמן סי' כ\"ו [דברי עצמו] הזיזם ממקומם אדעתא להחזירם מיד צריך לברך. הגה וי\"א שלא לברך [טור סי' ח'] והכי נהוג וכבר נתבאר לעיל סי' ח' סעיף י\"ד מי שמניח תפילין של יד ובירך ובתחלת ההדוק נפסק הקשר של יד והוצרך לעשות קשר אחר אמנם לא הסיח דעתו אינו צריך לחזור ולברך אם הותר של יד קודם הנחה של ראש מהדקן ואין צריך לחזור ולברך אבל אם הניח של ראש ואחר כך הותר של יד מהדק ומברך. מותר לברך על תפילין שאולין ולא על גזולין:"
    },
    {
      "id": "orach_chaim-025-13",
      "section": 13,
      "text": "נהגו העולם שלא לחלוץ תפילין עד אחר קדושת ובא לציון [ויש מי שכתב על צד הקבלה שלא לחלוץ תפילין עד שאמר בהם שלש קדושות וארבע קדישים דהיינו לאחר ק\"י והכי נוהגים המדקדקים] [פתח עינים ס' המוסר פ\"ד] וביום שיש בו ס\"ת נוהגים שלא לחלצם עד שיחזירו ספר תורה ויניחוהו בהיכל: הגה והיינו במקום שמכניסין התורה לאחר ובא לציון גואל אבל לפי מנהג מדינות אלו שמכניסים התורה מיד לאחר הקריאה אין לחלצם רק כמו בשאר ימים [דברי עצמו] וביום ראש חודש חולצים אותם קודם תפלת מוסף: הגה וה\"ה בחוה\"מ ודוקא במקום שאומרים במוסף קדושת כתר. מיהו נוהגים לסלקם קודם מוסף בכל מקום [ב\"י]:"
    }
  ]
}