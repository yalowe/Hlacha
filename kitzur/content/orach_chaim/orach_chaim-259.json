{
  "id": "orach_chaim-259",
  "chapterLabel": "סימן רנ״ט",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-259-1",
      "section": 1,
      "text": "כמה דיני הטמנה וטלטולם. ובו ז סעיפים:מוכין (פי' כל דבר רך קרוי מוכין כגון צמר גפן ותלישי צמר רך של בהמה וגרירת בגדים בלוים) שטמן בהן דרך מקרה אסור לטלטלן אלא מנער הכיסוי והן נופלות וכגון שמקצתן מגולה שאין זה טלטול אלא מצדו ואם יחדן לכך מותר לטלטלן אבל אם טמן בגיזי צמר אפילו לא יחדן לכך מותר לטלטלן וה\"מ סתם גיזין שאין עומדים לסחורה אבל אם נתנם לאוצר לסחורה צריכין יחוד ואם טמן בהם בלא יחוד מנער הכיסוי והם נופלות דהיינו לומר שנוטל כסוי הקדירה שיש תורת כלי עליה ואע\"פ שהם עליה לא איכפת לן דלא נעשית בסיס להן:"
    },
    {
      "id": "orach_chaim-259-2",
      "section": 2,
      "text": "הנותנים אבנים ולבנים סביב הקדירה צריך שייחדם לכך לעולם שהרי כל זמן שלא יחדן אינם חשובים לו ומשליכן הלכך אסור לטלטלן אם לא שיצניעם ומייחדן לכך:"
    },
    {
      "id": "orach_chaim-259-3",
      "section": 3,
      "text": "הטומן בקופה מלאה גיזי צמר שאסור לטלטל והוציא הקדירה כל זמן שלא נתקלקלה הגומא יכול להחזירה ואם נתקלקלה לא יחזירנה ואפי' לכתחלה יכול להוציאה על דעת להחזירה אם לא תתקלקל ולא חיישינן שמא יחזירנה אף אם תתקלקל וי\"א שאפילו טמן בדבר שמותר לטלטל אם נתקלקלה הגומא לא יחזיר מפני שתצטרך הקדירה לעשות לעצמה מקום כשמחזירה ונמצא כמי שטומן בשבת:"
    },
    {
      "id": "orach_chaim-259-4",
      "section": 4,
      "text": "טמן בדבר שאינו ניטל וכיסה פיה בדבר הניטל מגלה הכיסוי ואוחז בקדירה ומוציאה:"
    },
    {
      "id": "orach_chaim-259-5",
      "section": 5,
      "text": "טמן וכיסה בדבר שאינו ניטל אם מקצת הקדירה מגולה נוטל ומחזיר ואם לאו אינו נוטל:"
    },
    {
      "id": "orach_chaim-259-6",
      "section": 6,
      "text": "יו\"ט שחל להיות בע\"ש יש מי שאוסר להטמין באבנים משום דהוי כמו בנין ויש מתירים:"
    },
    {
      "id": "orach_chaim-259-7",
      "section": 7,
      "text": "התנור שמניחין בו החמין וסותמין פיו בדף ושורקין [פי' מחליקין] אותו בטיט מותר לסתור אותה סתימה כדי להוציא החמין ולחזור ולסתמו ואם יש בו גחלים לוחשות מותר ע\"י עכו\"ם: הגה ויש מחמירין שלא לסתור סתימת התנור הטוח בטיט ע\"י ישראל אם אפשר לעשות ע\"י עכו\"ם וכן אם אפשר לעשותו ע\"י ישראל קטן לא יעשה ישראל גדול ואם א\"א יעשה גדול ע\"י שינוי קצת והכי נהוג (ת\"ה סי' ש\"ה ואגור) ונ\"ל הא דמותר לחזור ולסתום התנור היינו ביום דכבר כל הקדירות מבושלות כל צרכן אבל בלילה סמוך להטמנתו דיש לספק שמא הקדירות עדיין אינן מבושלות כל צרכן אסור לסתום התנור דגורם בישול כמו שנתבאר סי' רנ\"ז סעיף ד' ואפי' ע\"י עכו\"ם אסור כמו שנתבאר לעיל סוף סי' רנ\"ג (ושאר דיני חזרה בשבת ע\"ל סי' שי\"ח):"
    }
  ]
}