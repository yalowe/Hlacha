{
  "id": "orach_chaim-606",
  "chapterLabel": "סימן undefined״ו",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-606-1",
      "section": 1,
      "text": "שיפייס אדם חבירו בערב יום כפור. ובו ד סעיפים:עבירות שבין אדם לחבירו אין יום הכפורים מכפר עד שיפייסנו ואפילו לא הקניטו אלא בדברים צריך לפייסו ואם אינו מתפייס בראשונה יחזור וילך פעם שניה ושלישית ובכל פעם יקח עמו שלשה אנשים ואם אינו מתפייס בשלשה פעמים אינו זקוק לו (מיהו יאמר אח\"כ לפני עשרה שביקש ממנו מחילה). (מרדכי דיומא ומהרי\"ל) ואם הוא רבו צריך לילך לו כמה פעמים עד שיתפייס: הגה והמוחל לא יהיה אכזרי מלמחול (מהרי\"ל) אם לא שמכוין לטובת המבקש מחילה (גמרא דיומא) ואם הוציא עליו שם רע א\"צ למחול לו (מרדכי וסמ\"ק והגה\"מ פ\"ב מהלכות תשובה ומהרי\"ו):"
    },
    {
      "id": "orach_chaim-606-2",
      "section": 2,
      "text": "אם מת אשר חטא לו מביא עשרה בני אדם ומעמידם על קברו ואומר חטאתי לאלהי ישראל ולפלוני זה שחטאתי לו (ונהגו לבקש מחילה בערב יו\"כ) (מרדכי דיומא):"
    },
    {
      "id": "orach_chaim-606-3",
      "section": 3,
      "text": "תקנת קדמונינו וחרם שלא להוציא שם רע על המתים:"
    },
    {
      "id": "orach_chaim-606-4",
      "section": 4,
      "text": "יכול לטבול וללקות מתי שירצה רק שיהיה קודם הלילה ואינו מברך על הטבילה: הגה ואין צריך לטבול רק פעם אחת בלא וידוי משום קרי והוא הדין דהטלת ט' קבין מים נמי מהני (מהרי\"ו וכל בו ותשב\"ץ). מי שמת לו מת בין ר\"ה ליוה\"כ מותר לרחוץ ולטבול בעיו\"כ דיום כפור מבטל שבעה (מהרי\"ל הלכות שמחות) אע\"פ שנהגו שלא לרחוץ כל שלשים טבילת מצוה מותר (דעת עצמו):"
    }
  ]
}