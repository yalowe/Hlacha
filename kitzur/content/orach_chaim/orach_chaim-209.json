{
  "id": "orach_chaim-209",
  "chapterLabel": "סימן ר״ט",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-209-1",
      "section": 1,
      "text": "דיני טעות וספק בברכת היין. ובו ג סעיפים:לקח כוס של שכר או של מים ופתח ואמר ברוך אתה ה' אלהינו מלך העולם על דעת לומ' שהכל וטעה ואמר בפה\"ג אין מחזירין אותו מפני שבשעה שהזכי' שם ומלכות שהם עיקר הברכה לא נתכוין אלא לברכה הראוי לאותו המין ויש אומרים שאם לקח כוס שכר או מים וסבור שהוא של יין ופתח ברוך אתה ה' אלהינו מלך העולם על דעת לומ' ב\"פ הגפן ונזכ' שהוא שכר או מים וסיים שהכל יצא: הגה וכל שכן אם היה בידו יין וסבור שהוא מים ופתח אדעתא לומר שהכל ונזכר ובירך בפה\"ג שיוצא שהרי אף אם סיים שהכל יצא [טור]:"
    },
    {
      "id": "orach_chaim-209-2",
      "section": 2,
      "text": "לקח כוס של שכר או מים ובירך ברוך אתה ה' אלהינו מלך העולם בפה\"ג ותוך כדי דיבור נזכר שטעה ואומ' שהכל נהיה בדברו וכן היתה אמירתו ברוך אתה ה' אלהינו מלך העולם בפה\"ג שהכל נהיה בדברו יצא: הגה ואם היו אחרים שותים ג\"כ ויין לפניהם ודעתו ג\"כ על יין שהיה סבור שבכוסו יין ובירך בפה\"ג ונמצא אח\"כ שבכוסו מים או שכר כשחוזר ושותה אח\"כ יין א\"צ לחזור ולברך ויוצא בברכה שבירך על כוסו אע\"פ שהיתה בטעות דהא דעתו היה לשתות ג\"כ שאר יין גם הוציא האחרי' ששותין שם ולכן ברכתו ברכה (תשובת מהרי\"ל סי' צ\"ב ב\"י ססי' ר\"ו):"
    },
    {
      "id": "orach_chaim-209-3",
      "section": 3,
      "text": "כל הברכות אם נסתפק אם בירך אם לאו אינו מברך לא בתחלה ולא בסוף חוץ מבהמ\"ז מפני שהוא של תורה:"
    }
  ]
}