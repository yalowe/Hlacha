{
  "id": "orach_chaim-291",
  "chapterLabel": "סימן 291",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-291-1",
      "section": 1,
      "text": "דין שלש סעודות. ובו ו סעיפים:יהא זהיר מאוד לקיים סעודה שלישית ואף אם הוא שבע יכול לקיים אותה בכביצה ואם אי אפשר לו כלל לאכול אינו חייב לצער את עצמו והחכם עיניו בראשו שלא ימלא בטנו בסעודת הבוקר כדי ליתן מקום לסעודה שלישית: הגה ומי שלא אכל בליל שבת יאכל שלש סעודות ביום השבת (הרא\"ש פ' ע\"פ):"
    },
    {
      "id": "orach_chaim-291-2",
      "section": 2,
      "text": "זמנה משיגיע זמן המנחה דהיינו משש שעות ומחצה ולמעלה ואם עשאה קודם לכן לא קיים מצות סעודה שלישית: הגה י\"א דאסור לשתות מים בין מנחה למעריב בשבת דאז חוזרים הנשמות לגיהנם וע\"כ אין לאכול סעודה שלישית בין מנחה למעריב אלא יאכל אותה קודם מנחה (תוס' והרא\"ש ומרדכי פ' ע\"פ) וי\"א דיותר טוב להתפלל מנחה תחלה (רמב\"ם וטור והגהות מרדכי והגהות מיי' פ\"ל ואגור) וכן נוהגים לכתחלה בכל מדינות אלו מ\"מ אין לשתות מים מן הנהרות אבל בבית שרי וכ\"ש שאר משקין דשרי (הגהות מיי' פ\"ל) וי\"א דאין אסור אלא תוך י\"ב חודש של אביו ואמו (אגודה ומרדכי פ' ע\"פ) וי\"א דאיסור זה של שתיית מים אינו רק בע\"ש (תוס' והרא\"ש ומרדכי בשם רבי משולם והגהות מיי'):"
    },
    {
      "id": "orach_chaim-291-3",
      "section": 3,
      "text": "אם נמשכה סעודת הבוקר עד שמגיע זמן המנחה יפסיק הסעודה ויברך ברכת המזון ויטול ידיו ויברך ברכת המוציא ויסעוד ונכון הדבר שאם לא היה עושה כן מאחר שנמשכה סעודת הבוקר עד אותה שעה לא היה יכול לאכול אח\"כ אלא אכילה גסה: הגה אבל מי שיודע שאפשר לאכול אחר שיתפלל מנחה עם הצבור לא יעשה סעודה שלישית קודם מנחה מיהו אם עשאה יצא:"
    },
    {
      "id": "orach_chaim-291-4",
      "section": 4,
      "text": "א\"צ לקדש בסעודה שלישית אבל צריך לבצוע על שתי ככרות: הגה ואם סועד הרבה פעמים בשבת צריך לכל סעודה שתי ככרות (אבודרהם ומיי') ולפחות לא יהיה לו בסעודה שלישית פחות מככר א' שלם [טור ומרדכי פ' כ\"כ] ומזה פשט המנהג להקל לבצוע בסעודה שלישית רק בככר אחד שלם אבל יש להחמיר ליקח שנים:"
    },
    {
      "id": "orach_chaim-291-5",
      "section": 5,
      "text": "צריך לעשותה בפת ויש אומרים שיכול לעשותה בכל מאכל העשוי באחד מחמשת מיני דגן וי\"א שיכול לעשותה בדברים שמלפתים בהם הפת כבשר ודגים אבל לא בפירות וי\"א דאפילו בפירות יכול לעשותה וסברא ראשונה עיקר שצריך לעשותה בפת אא\"כ הוא שבע ביותר: הגה או במקום שאי אפשר לו לאכול פת כגון בערב פסח שחל להיות בשבת שאסור לו לאכול פת לאחר מנחה כדלקמן בהלכות פסח: [מהרי\"ל הלכות פסח]:"
    },
    {
      "id": "orach_chaim-291-6",
      "section": 6,
      "text": "נשים חייבות בסעודה שלישית:"
    }
  ]
}