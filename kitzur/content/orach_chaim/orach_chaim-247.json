{
  "id": "orach_chaim-247",
  "chapterLabel": "סימן 247",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-247-1",
      "section": 1,
      "text": "דין עכו\"ם המביאים כתבים בשבת. ובו ו סעיפים:שולח אדם אגרת ביד עכו\"ם ואפי' בע\"ש עם חשיכה והוא שקוצץ לו דמים ובלבד שלא יאמר לו שילך בשבת ואם לא קצב אי לא קביע בי דואר (פי' איש ידוע שכל כתב אליו יובל והוא משלחם למי ששלוח אליו) במתא אסור לשלוח אפילו מיום ראשון ואי קביע בי דואר במתא משלחין אפי' בע\"ש והוא שיהא שהות ביום כדי שיוכל להגיע לבית הסמוך לחומה: הגה ויש מתירין אפי' לא קצץ ואפילו לא קבוע בי דואר במתא אם משלחו ביום ה' או קודם לכן (טור) ויש לסמוך עלייהו אם צריכין לכך:"
    },
    {
      "id": "orach_chaim-247-2",
      "section": 2,
      "text": "ואם התנה עמו שיתן לו שכרו אף על פי שלא פירש כמה יתן לו דינו כקוצץ דסמכיה דעתיה דעכו\"ם ובדידיה קא טרח אבל בסתם אע\"פ שיש בדעתו שיתן לו שכר אסור דלא סמכיה דעתיה ובישראל קא טרח:"
    },
    {
      "id": "orach_chaim-247-3",
      "section": 3,
      "text": "אם שכרו לימים דבר קצוב בכל יום בהליכתו ובחזרתו אלא שאינו מקפיד עמו מתי ילך אם הוא בע\"ש אסור דכשיוצא בשבת נראה כאלו התנה עמו כך:"
    },
    {
      "id": "orach_chaim-247-4",
      "section": 4,
      "text": "(אם) העכו\"ם מוליך הכתב בחנם אפילו נתנה לו בערב שבת מותר שהרי העכו\"ם מאליו הוא עוש' זה ואינו אלא להחזיק טובה לישראל מפני מה שקיבל ממנו והו\"ל כאלו קצץ: הגה ויש חולקים וסבירא להו דכל שעושה בחנם אסור וטוב להחמיר אבל במקום שהעכו\"ם מתחיל עם הישראל לומר שילך לו בחנם ודאי דעתו על הטובה שקיבל ממנו ושרי (ב\"י):"
    },
    {
      "id": "orach_chaim-247-5",
      "section": 5,
      "text": "אם העכו\"ם הולך מעצמו למקום אחר וישראל נותן לו אגרת מותר בכל גוונא:"
    },
    {
      "id": "orach_chaim-247-6",
      "section": 6,
      "text": "מי שיש לו שכיר עכו\"ם לשנה או יותר אסור לשלחו ערב שבת באגרת: הגה ומיהו אם לא שכרו רק בשליחות אגרת יש מתירין כמו שנתבאר לעיל סי' רמ\"ד ס\"ה:"
    }
  ]
}