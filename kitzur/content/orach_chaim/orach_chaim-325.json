{
  "id": "orach_chaim-325",
  "chapterLabel": "סימן 325",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-325-1",
      "section": 1,
      "text": "עכו\"ם שעשה מלאכה בעד ישראל. ובו טז סעיפים:מותר לזמן עכו\"ם בשבת ומותר ליתן מזונות לפניו בחצר לאכלן ואם נטלן ויצא אין נזקקין לו ודוקא שהעכו\"ם בחצר אבל אם עומד בחוץ ופשט ידו לפנים שידוע הוא שיוציאנו או ליתן לו שאר חפצים שדרך להוציא אסור אפילו אם עומד בפנים אפילו אם החפצים של עכו\"ם שהרואה אינו יודע שהחפצים של עכו\"ם: הגה ואפילו בייחד לו מקום מבעוד יום יש להחמיר: (מרדכי פרק קמא דשבת):"
    },
    {
      "id": "orach_chaim-325-2",
      "section": 2,
      "text": "היכא דאיכא משום דרכי שלום או בעכו\"ם אלם מותר לתת לו או לשלוח לו ע\"י עכו\"ם: וה\"ה לצורך מצוה כגון להוציא חמץ מביתו בפסח (מרדכי):"
    },
    {
      "id": "orach_chaim-325-3",
      "section": 3,
      "text": "מותר להחליף משכון בשבת אם הוא מלבוש ויוציאנו דרך מלבוש כי אין זה משא ומתן וגם בישראל מותר בענין זה אם הישראל צריך ללבשו: הגה וטוב שהעכו\"ם יקח המשכון עצמו ויניח אחר במקומו ולא יגע בו הישראל שלא יהא נראה כנושא ונותן (אגודה) וע\"ל סי' ש\"ו בסופו מדין עכו\"ם המביא בשבת איזה דבר אם מותר לקבלו:"
    },
    {
      "id": "orach_chaim-325-4",
      "section": 4,
      "text": "פת שאפה עכו\"ם לעצמו בשבת יש אוסרים ויש מתירים ובשעת הדחק או לצורך מצוה כגון סעודת ברית מילה או לצורך ברכת המוציא יש לסמוך על המתירים: הגה אבל אסור ליתן לו מעות מערב שבת ושיתן לו הפת בשבת דאז אדעתא דישראל קא עביד (רבינו ירוחם ח\"א):"
    },
    {
      "id": "orach_chaim-325-5",
      "section": 5,
      "text": "עכו\"ם שצד דגים או ליקט פירות לעצמו אסורים לישראל ואפי' ספק אם לקטן או צדן היום אסורים בו ביום אבל לערב מותרים מיד אפי' אם ודאי לקטן וצדן היום:"
    },
    {
      "id": "orach_chaim-325-6",
      "section": 6,
      "text": "אם ליקט וצד בשביל ישראל או בשביל ישראל ועכו\"ם צריך להמתין לערב בכדי שיעשו:"
    },
    {
      "id": "orach_chaim-325-7",
      "section": 7,
      "text": "ספק אם ליקטן בשביל ישראל או שידוע שליקטן בשביל ישראל ואין ידוע אם נלקטו היום אם לאו אסורים בו ביום ולערב בכדי שיעשו ויש אומרים דלערב מותר מיד:"
    },
    {
      "id": "orach_chaim-325-8",
      "section": 8,
      "text": "דבר שאין בו חשש צידה ומחובר אלא שהובא מחוץ לתחום אם הביאו העכו\"ם לעצמו מותר אפילו בו ביום ואם הביאו בשביל ישראל מותר לטלטל אפילו מי שהובא בשבילו אבל לאכול אסור בו ביום למי שהובא בשבילו ולערב בכדי שיעשו: הגה וי\"א דאין הלילה עולה מן החשבון רק צריך להמתין ביום ראשון בכדי שיעשו [סמ\"ק ומרדכי ס\"פ כ\"כ] ולאחרים מותר בו ביום וי\"א דלמי שהובא בשבילו מותר לערב מיד והא דשרי לישראל לטלטל אפי' כשהביאו העכו\"ם לעצמו דוק' בתוך ד' אמות או בתוך העיר אם היא מוקפת חומה והוא שתהא מוקפת לדירה דהיינו שישבה ולבסוף הוקפה וסתם עיירות מוקפות לדירה וסתם מבצרים אינם מוקפים לדירה (וע\"ל סי' ת\"א):"
    },
    {
      "id": "orach_chaim-325-9",
      "section": 9,
      "text": "אם הוא ספק אם הובא מחוץ לתחום אסור ודוקא בעכו\"ם שאינו שרוי עמו בעיר אבל עכו\"ם השרוי עמו בעיר ופירות המצויים בעיר אין לחוש מספק ואפילו אם יש לעכו\"ם שני בתים ואחד מהם בתוך התחום תולין להקל ומותר לאכול אפילו למי שהובא בשבילו:"
    },
    {
      "id": "orach_chaim-325-10",
      "section": 10,
      "text": "עכו\"ם שמילא מים לבהמתו מבור שהוא רשות היחיד לרשות הרבים מותר לישראל להשקות מהם בהמתו והוא שאין העכו\"ם מכירו דליכא למיחש שמא ירבה בשבילו ואם מילא לצורך בהמת ישראל אסור בכל מיני תשמיש אפילו לישראל אחר ואם מילא מבור רשות היחיד לכרמלית מותר לאחר שלא מילא בשבילו: הגה ויש מקילין ואומרים דאף אם הובא דרך ר\"ה לצורך ישראל מותר לאדם לשתות מהם הואיל ואפשר לילך שם ולשתות (טור בשם ר\"ת) ויש מתירין אף לכתחלה (כל בו) וכן נהגו היתר לומר אף לכתחלה לעכו\"ם להביא שכר או שאר דברים דרך כרמלית או בלא עירוב ואע\"פ שיש להחמיר בדבר מ\"מ אין למחות ביד מקילין לצורך שבת ובשעת הדחק דהא יש להקל באמירה לעכו\"ם לצורך כמו שנתבאר סי' ש\"ז וכל שכן בכהאי גוונא:"
    },
    {
      "id": "orach_chaim-325-11",
      "section": 11,
      "text": "ליקט עכו\"ם עשבים לצורך בהמתו אם אינו מכירו מאכיל אחריו ישראל שעומד בפניה בענין שלא תוכל לנטות אלא דרך שם דאלו להעמידה עליהן אסור דחיישינן שמא יטול בידו ויאכלנה והם מוקצים אבל אם מכירו אסור וכן בכל דבר דאיכא למיחש שמא ירבה בשבילו אבל בדבר דליכא למיחש שמא ירבה בשבילו כגון שהדליק נר לעצמו או עשה כבש לירד בו שבנר אחד ובכבש אחד יספיק לכל אפי' מכירו מותר:"
    },
    {
      "id": "orach_chaim-325-12",
      "section": 12,
      "text": "אע\"פ שאינו מכירו אם אומר בפירוש שלצורך ישראל הוא עושה או אפילו אם אינו אומר כן ומעשיו מוכיחים שלצורך ישראל עושה כגון שהדליק נר בבית שישראל בו והלך לו העכו\"ם אסור:"
    },
    {
      "id": "orach_chaim-325-13",
      "section": 13,
      "text": "אם ליקט עכו\"ם והאכיל לבהמת ישראל אין צריך למחות בידו לפי שעה אבל אם רגיל בכך צריך למחות:"
    },
    {
      "id": "orach_chaim-325-14",
      "section": 14,
      "text": "עשה עכו\"ם בשבת ארון או קבר לעצמו מותר לישראל ליקבר בו ואם עשאו בשביל ישראל לא יקברנו בו עולמית ודוקא שהקבר בפרהסיא והארון על גביו שהכל יודעים שנעשה לפלוני ישראל אבל אם הוא בצנעה מותר ליקבר בו לערב בכדי שיעשו ואפילו כשהוא בפרהסיא אינו אסור אלא לאותו ישראל שנעש' בשבילו אבל לישראל אחר מותר והוא שימתין בכדי שיעשו:"
    },
    {
      "id": "orach_chaim-325-15",
      "section": 15,
      "text": "עכו\"ם שהביא בשבת חלילין [פי' כלי נגון חלילים שקולם מעורר הבכי] לספוד בהם ישראל לא יספוד בהם לא הוא ולא אחרים עד שימתין לערב בכדי שיבואו ממקום קרוב ואם ידע בודאי שממקום פלוני הביאו בשבת ימתין לערב כדי שיבואו מאותו מקום ואחר כך מותרים בין לו בין לאחרים וה\"מ כשהביאם דרך רשות הרבים אבל אם לא הביאם אלא דרך כרמלית כיון שלא נעשה בהם איסור תורה אינו צריך להמתין כדי שיבואו אלא מותרים לערב מיד:"
    },
    {
      "id": "orach_chaim-325-16",
      "section": 16,
      "text": "ספק אם הובאו מחוץ לתחום או מתוך התחום חוששין שמא מחוץ לתחום הובאו:"
    }
  ]
}