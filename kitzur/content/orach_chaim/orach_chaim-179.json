{
  "id": "orach_chaim-179",
  "chapterLabel": "סימן קע״ט",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-179-1",
      "section": 1,
      "text": "איזה דברי' קרוין היסח הדעת בסעודה שצריך לברך. ובו ו סעיפים:גמר סעודתו ונטל ידיו מים אחרונים אינו יכול לאכול ולא לשתות עד שיברך ברכת המזון ואם אמר הב לן ונברך הוי היסח הדעת ואסור לשתות אלא אם כן יברך עליו תחילה ואכילה דינה כשתיה להרא\"ש אבל להר\"ר יונה והר\"ן אכילה שאני שאע\"פ שסילק ידו מלאכול ואפילו סילקו השלחן אם רצה לחזור לאכילתו אין צריך לברך פעם אחרת שכל שלא נטל ידיו לא נסתלק לגמרי מאכילה:"
    },
    {
      "id": "orach_chaim-179-2",
      "section": 2,
      "text": "מי שסומך על שלחן אחרים אפי' אמר הב לן ונברך לא הוי היסח הדעת עד שיאמר בעל הבית:"
    },
    {
      "id": "orach_chaim-179-3",
      "section": 3,
      "text": "אם לא אמר הב לן ונברך וגם לא נטל ידיו משנטל הכוס לברך הוי היסח הדעת:"
    },
    {
      "id": "orach_chaim-179-4",
      "section": 4,
      "text": "כשאדם נכנס לבית חבירו ויש שם חבורות הרבה שאוכלים וכל אח' מושיט לו כוס יש מי שאומר שמברך על כ\"א בורא פרי הגפן כי בכל פעם הוא נמלך:"
    },
    {
      "id": "orach_chaim-179-5",
      "section": 5,
      "text": "הקרואים בבית בעה\"ב לאכול מיני פירות ומביאין להם בזה אחר זה אינם צריכים לברך אלא על הראשון:"
    },
    {
      "id": "orach_chaim-179-6",
      "section": 6,
      "text": "אכל כל מאכל ולא אכל מלח שתה כל משקה ולא שתה מים ביום ידאג מפני ריח הפה ובלילה מפני ריח הפה ומפני אסכרה (פי' חולי חונק) והאוכל מלח אחר אכילתו לא יאכל בגודל (גודל הוא האצבע הגס. אצבע הוא קרוב לגס. אמה הארוך. קמיצה הוא הסמוך לקטן. זרת הוא הקטן) דקשה לקבור בנים ולא בזרת דקשה לעניות ולא באצבע דקשה לש\"ד אלא באמה ובקמיצה (וע\"ל סי' ק\"ע למה אין אנו נוהגים באכילת מלח ושתיית מים):"
    }
  ]
}