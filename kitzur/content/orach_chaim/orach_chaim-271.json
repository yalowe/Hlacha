{
  "id": "orach_chaim-271",
  "chapterLabel": "סימן רע״א",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-271-1",
      "section": 1,
      "text": "דיני קידוש על היין. ובו יז סעיפים:כשיבא לביתו ימהר לאכול מיד:"
    },
    {
      "id": "orach_chaim-271-2",
      "section": 2,
      "text": "נשים חייבות בקידוש אע\"פ שהוא מצות עשה שהזמן גרמא (פי' מצות עשה התלויה בזמן) משום דאתקש זכור לשמור והני נשי הואיל ואיתנהו בשמירה איתנהו בזכירה ומוציאות את האנשים הואיל וחייבות מן התורה כמותם:"
    },
    {
      "id": "orach_chaim-271-3",
      "section": 3,
      "text": "אם אין ידו משגת לקנות יין לקידוש ולהכין צרכי סעודה לכבוד הלילה ולכבוד היום ולקידוש היום מוטב שיקנה יין לקידוש הלילה ממה שיכין צרכי הסעודה או ממה שיקנה יין לקידוש היום והא דתניא כבוד יום קודם לכבוד לילה היינו דוקא בשאר צרכי סעודה אבל אם אין לו אלא כוס אחד לקידוש כבוד לילה קודם לכבוד יום:"
    },
    {
      "id": "orach_chaim-271-4",
      "section": 4,
      "text": "אסור לטעום כלום קודם שיקדש ואפילו מים ואפילו אם התחיל מבעוד יום צריך להפסיק שפורס מפה ומקדש ואם היו שותים יין תחלה אינו אומר אלא קידוש בלבד בלא ברכת היין ואח\"כ מברך ברכת המוציא ואם אין לו יין ומקדש על הפת אינו מברך המוציא וי\"א שאף כשמקדש על היין אינו מברך המוציא:"
    },
    {
      "id": "orach_chaim-271-5",
      "section": 5,
      "text": "שנים שהיו שותים ואמרו בואו ונקדש קידוש היום נאסר עליהם לשתות עד שיקדשו ואם רצו לחזור ולשתות קודם שיקדשו אע\"פ שאינם רשאים צריכים לחזור ולברך תחלה בפה\"ג ואח\"כ ישתו: הגה אדם ששכח לקדש עד לאחר שבירך ברכת המוציא ונזכר קודם שאכל יקדש על הפת ואח\"כ יאכל אבל בהבדלה יאכל תחלה דהרי אין מבדילין על הפת (הגהות אלפסי מרדכי פ' ב\"מ):"
    },
    {
      "id": "orach_chaim-271-6",
      "section": 6,
      "text": "אם גמר סעודתו וקדש היום קודם שבירך ברכת המזון מברך ברכת המזון על כוס ראשון ואחר כך אומר קידוש היום על כוס שני וצריך להזכיר של שבת בברכת המזון אע\"פ שמברך קודם קידוש: הגה וי\"א דאינו מזכיר של שבת דאזלינן בתר תחלת הסעודה וכן עיקר כמו שנתבאר לעיל סוף סי' קפ\"ח ויש מחלוקת אם יטעום מכוס של ברכת המזון קודם שיקדש גם אם צריך לאכול מעט אחר הקידוש כדי שיהא הקידוש במקום סעודה: ויש אומרים דאף בגמר סעודתו אינו מברך ברכת המזון תחלה אלא פורס מפה ומקדש ומברך המוציא ואוכל מעט ואח\"כ מברך בהמ\"ז: הגה והכי נהוג להוציא את נפשיה מפלוגתת סברא ראשונה:"
    },
    {
      "id": "orach_chaim-271-7",
      "section": 7,
      "text": "אף על פי שאסור לו לטעום קודם קידוש אם טעם מקדש:"
    },
    {
      "id": "orach_chaim-271-8",
      "section": 8,
      "text": "אם לא קידש בלילה בין בשוגג בין במזיד יש לו תשלומין למחר כל היום: הגה ואומר כל הקידוש של לילה (ב\"י) מלבד ויכלו (אורח חיים בשם תוס'):"
    },
    {
      "id": "orach_chaim-271-9",
      "section": 9,
      "text": "צריך שתהיה מפה על השלחן תחת הפת ומפה אחרת פרוסה על גביו:"
    },
    {
      "id": "orach_chaim-271-10",
      "section": 10,
      "text": "מקדש על כוס מלא יין שלא יהיה פגום וטעון כל מה שטעון כוס של בהמ\"ז ואומר ויכלו מעומד ואח\"כ אומר בפה\"ג ואח\"כ קידוש: הגה ויוכל לעמוד בשעת הקידוש ויותר טוב לישב (כל בו) ונוהגים לישב אף בשעה שאומר ויכלו רק כשמתחילין עומדין קצת לכבוד השם כי מתחילין יום הששי ויכלו השמים ונרמז השם בר\"ת וכשמתחילין יתן עיניו בנרות (מהרי\"ל ושכל טוב) בשעת קידוש בכוס של ברכה וכן נראה לי עיין לעיל סי' קפ\"ג סעיף ד':"
    },
    {
      "id": "orach_chaim-271-11",
      "section": 11,
      "text": "אם אין לו אלא כוס א' מקדש בו בלילה ואינו טועם ממנו שלא יפגימנו אלא שופך ממנו לכוס אחר וטועם יין של קידוש מהכוס השני ולמחר מקדש במה שנשאר בכוס ראשון ואם לא היה בו אלא רביעית בצמצום ונחסר ממנו בלילה מוזגו למחר להשלימו לרביעית והיינו דוקא כשיש לו כוס אחר להבדלה שאם לא כן מוטב שיניחנה להבדלה שא\"א בפת משיקדש עליו ולא יהא לו יין להבדלה ואם יש לו שני כוסות מצומצמים אחר מזיגה יקדש בלילה באחד ויבדיל על השני ולא יקדש ביום דקידוש דלילה עדיף:"
    },
    {
      "id": "orach_chaim-271-12",
      "section": 12,
      "text": "אחר שקידש על הכוס נוטל ידיו ומברך על נטילת ידים ואם נטל ידיו קודם קידוש גלי דעתיה דריפתא חביבא ליה ולא יקדש על היין אלא על הפת: הגה וי\"א דלכתחל' יש ליטול ידיו קודם הקידוש ולקדש על היין (הרא\"ש והמרדכי פ' ע\"פ ורשב\"א והגהות מיי' פכ\"ט וטור) וכן המנהג פשוט במדינות אלו ואין לשנות רק בליל פסח כמו שיתבאר סי' תע\"ג:"
    },
    {
      "id": "orach_chaim-271-13",
      "section": 13,
      "text": "צריך לשתות מכוס של קידוש כמלא לוגמיו דהיינו כל שיסלקנו לצד אחד בפיו ויראה מלא לוגמיו והוא רובו של רביעית:"
    },
    {
      "id": "orach_chaim-271-14",
      "section": 14,
      "text": "אם לא טעם המקדש וטעם אחד מהמסובין כמלא לוגמיו (פי' מלא פיו) יצא ואין שתיית שנים מצטרפת למלא לוגמיו ומ\"מ מצוה מן המובחר שיטעמו כולם יש אומרים דכיון שבין כולם טעמו כמלא לוגמיו יצאו דשתיית כולם מצטרפות לכשיעור והגאונים סוברים שאם לא טעם המקדש לא יצא וראוי לחוש לדבריהם ודוקא בקידוש אבל בשאר דברים הטעונים כוס מודים הגאונים דסגי בטעימת אחר."
    },
    {
      "id": "orach_chaim-271-15",
      "section": 15,
      "text": "קידש וקודם שיטעום הפסיק בדיבור חוזר ומברך בורא פרי הגפן ואינו צריך לחזור ולקדש וה\"ה אם נשפך הכוס קודם שיטעום ממנו יביא כוס אחר ומברך עליו בפה\"ג ואינו צריך לחזור ולקדש:"
    },
    {
      "id": "orach_chaim-271-16",
      "section": 16,
      "text": "לא יטעמו המסובין קודם שיטעום המקדש אם הם זקוקים לכוסו שופך ממנו לכוסות שבידם ריקנים או פגומים אבל אם היו להם כוסות יין שאינם פגומים רשאים לשתות קודם שישתה המקדש:"
    },
    {
      "id": "orach_chaim-271-17",
      "section": 17,
      "text": "אין צריך לשפוך מכוס המקדש לכוסות יין שלפני המסובין אא\"כ היו פגומים שאז צריך לשפוך לכל כוס וכוס כדי שישתו כולם מכוס שאינו פגום:"
    }
  ]
}