{
  "id": "orach_chaim-305",
  "chapterLabel": "סימן ש״ה",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-305-1",
      "section": 1,
      "text": "במה בהמה יוצאה בשבת. ובו כג סעיפים:בהמה יוצאת במה שמשתמרת בו אבל אם אינה משתמרת בו אז הוי נטירותא יתירתא ביותר והוי משאוי וכן כל דבר שהוא לנוי ולא לשמור לא תצא בו הילכך נאקה יוצאת בזממא דפרזלא שהוא טבעת של ברזל ונוקב חוטמו ומכניסו בו וחמרא לובא בפגא דפרזלא דהיינו בריג\"א והגמל באפסר שהוא קבישטרו ופרד וחמור וסוס יוצאים באפסר או ברסן שהוא פרינ\"ו אבל לא בשניהם ומותר לכרוך חבל האפסר סביב צוארה ותצא בו ומותר לטלטל האפסר וליתנו עליה ובלבד שלא ישען עליה:"
    },
    {
      "id": "orach_chaim-305-2",
      "section": 2,
      "text": "אם קשר חבל בפי הסוס הרי זה משאוי לפי שאינו משתמר בו:"
    },
    {
      "id": "orach_chaim-305-3",
      "section": 3,
      "text": "לצאת חמור בפרומביא (פי' רסן של ברזל) אסור:"
    },
    {
      "id": "orach_chaim-305-4",
      "section": 4,
      "text": "כל בהמה שעסקיה רעים אף על פי שאין בנות מינה צריכות לאותה שמירה והיא צריכה מותר לצאת בה:"
    },
    {
      "id": "orach_chaim-305-5",
      "section": 5,
      "text": "בעלי השיר כגון כלבים של ציידים וחיות קטנות שיש להם כמין אצעדה סביב צוארן וטבעת קבוע בה ומכניסין בה רצועה ומושכין אותה בה מותר שיצאו בשיר הכרוך על צוארן ויכולים למשכן בהם:"
    },
    {
      "id": "orach_chaim-305-6",
      "section": 6,
      "text": "אלים יוצאים לבובים והוא עור שקשורה להם תחת זכרותם שלא יעלו על הנקבות והרחלות יוצאות שחוזות והוא שקושרים אליתן כלפי מעלה כדי שיעלו עליהן הזכרים ויוצאות כבונות והוא שקושרים בגד סביבן לשמור הצמר שיהיה נקי והעזים צרורות והוא שקושרי' ראשי דדיהן ודוק' כשקושרי' אותם כדי שיצטמקו דדיהן ולא יחלבו דאז מהדק שפיר אבל אם קשר כדי לשמור חלבן שלא יפול לארץ אסור דלא מהדק שפיר וחיישינן דלמא נפיל ואתי לאתויי:"
    },
    {
      "id": "orach_chaim-305-7",
      "section": 7,
      "text": "חמור יוצא במרדעת (פי' כמין אוכף קטן שמניחין על החמור כל היום כולו כדי שיתחמם) והוא שתהא קשורה לו מע\"ש ושאר כל הבהמות אסורות ולא יצא באוכף אע\"פ שקשור לו מע\"ש:"
    },
    {
      "id": "orach_chaim-305-8",
      "section": 8,
      "text": "מותר ליתן מרדעת על החמור מפני הצנה ובלבד שלא יקשרנו בו מפני שכשקושר צריך ליקרב אליו ונמצא משתמש בבעלי חיים אבל על הסוס כיון דלית ליה צער צנה אסור ליתן עליו מרדעת כלל ולהסיר מרדעת בשבת בין מן החמור ובין מן הסוס אסור כיון דלית ליה צער אם לא יסירנה ואוכף אסור בין ליטול בין להניח בין לחמור בין לסוס:"
    },
    {
      "id": "orach_chaim-305-9",
      "section": 9,
      "text": "אוכף שעל גבי החמור שבא מן הדרך ונתיגע וצריך להסירו ולצננו לא יטלנו בידו אלא מתיר החבק מתחתיו ומוליכו ומביאו בחצר והוא נופל מאליו:"
    },
    {
      "id": "orach_chaim-305-10",
      "section": 10,
      "text": "אין תולין לחמור טרסקל (פי' כלי של ערבה קלופה ומכוסה בעור) בצוארו וליתן מאכלו בתוכו שיאכל משם אבל עגלים וסייחים שצוארן קטן ומצטערים לאכול ע\"ג קרקע שרי בחצר אבל אין יוצאין בו:"
    },
    {
      "id": "orach_chaim-305-11",
      "section": 11,
      "text": "לא יצא הסוס בזנב שועל שתולין בין עיניו שלא תשלוט בו עין הרע ולא בזהורית שעושים לו לנוי ולא עזים בכיס שבדדיהם שקושרים אותם שלא יסרטו דדיהם בקוצים ולא פרה בחסום שבפיה שחוסמים פיה שלא תרעה בשדו' אחרים ולא כל בהמה בסנדל שנועלים ברגליה שלא תנגף אבל יוצאה באגד שע\"ג מכה ובקשקשים שעל גבי השבר והם לוחות שקושרים להם סביב העצם הנשבר בהן ובשליא שיצאתה מקצתה ותלויה בה ופוקק זוג שבצוארה ומטייל בה בחצר אבל לא תצא בו לר\"ה אע\"פ שהוא פקוק בין אם הוא בצוארה בין אם הוא בכסותה:"
    },
    {
      "id": "orach_chaim-305-12",
      "section": 12,
      "text": "לא תצא בחותם בין שהוא בצוארה בין שהוא בכסותה:"
    },
    {
      "id": "orach_chaim-305-13",
      "section": 13,
      "text": "אין הגמל יוצא במטולטלת והוא כמין כר קטן שנותנים תחת זנבו אפי' הוא קשורה לו בזנבו אלא אם כן היתה קשורה בזנבו ובחטוטרתו או בשלייתה:"
    },
    {
      "id": "orach_chaim-305-14",
      "section": 14,
      "text": "לא תצא שום בהמה לא עקוד ולא רגול פירוש עקוד שקושר ידה אחת עם רגליה ורגול היינו שקושר אחת מרגליה כלפי מעלה שלא תלך אלא על שלשה רגלים:"
    },
    {
      "id": "orach_chaim-305-15",
      "section": 15,
      "text": "לא יקשור גמלים זה אחר זה והוא תופס באפסר הראשון וכולם נמשכין על ידו אבל אם תופס כמה אפסרי גמלים בידו מותר ויש מי שאוסר גם בזה ולא התיר אלא להוציא בהמה אחת לבדה והוא מושכה בחבל:"
    },
    {
      "id": "orach_chaim-305-16",
      "section": 16,
      "text": "המוציא בהמה והוא מושכה באפסר צריך ליזהר שלא יצא ראש החבל מתחת ידו טפח למטה דדמי כמי שנושאה בידו ולא מתחזיא מאפסר הבהמה וגם לא יניח הרבה מן החבל בין ידו לבהמה כדי שלא יכביד עד שלא יגיע לטפח הסמוך לארץ ואם הוא ארוך יכרוך אותו סביב צוארה:"
    },
    {
      "id": "orach_chaim-305-17",
      "section": 17,
      "text": "אין חמור יוצא במרדעת בזמן שאינה קשורה לו מערב שבת ולא בזוג ואע\"פ שהוא פקוק ולא בסולם שבצוארו והן לוחות שקושרים סביב צוארו שלא יחכך מכתו ולא ברצועה שברגלו והוא כמין טבעת עבה שעושים מקש וקושרים ברגלי הבהמה שפסיעותיה קצרות ומכה רגליה זו בזו ועושים לה זה להגין שלא תכה זו בזו ואין התרנגולים יוצאים בחוטים שקושרים ברגליהם לסימן ולא ברצועה שקושרים ברגליהם כדי שלא ישברו הכלים ואין האילים יוצאים בעגלה שתחת אליותיהם שעושים להם כן כדי שלא תהא האליה נגררת בארץ ואין העזים יוצאות בעץ ידוע שנותנים בחוטמיהם כדי שיתעטשו ויפלו תולעים שבראשיהם ולא העגל בעול קטן שנותנים על צוארו ולא בזמם שמניחים בחוטמו של עגל כדי שלא יינק ולא פרה בעור שנותנים על דדיה כדי שלא יינקוה השרצים ולא ברצועה שבין קרניה בין אם היא לשימור בין אם היא לנוי ולא תצא פרה או שור בחבל שבצוארה לפי שאינה צריכה שמירה אבל עגלים מותרים לפי שהם מורדים בקל: הגה הבהמה יוצאה בקמיע מומחה בבהמה אבל לא בשאינה מומחה אע\"פ שהיא מומחה לאדם: (ב\"י ור' ירוחם ח\"י ורמב\"ם פ\"ב):"
    },
    {
      "id": "orach_chaim-305-18",
      "section": 18,
      "text": "אין רוכבין על גבי בהמה ולא נתלים עליה ואפי' בצדה אסור להשתמש אבל צדי צדדין כגון שדבר אחד מונח על צדה והוא משתמש בו מותר ואם עלה עליה אפי' במזיד ירד משום צער בעלי חיים ומטעם זה פורקין משאוי שעליה כיצד עושה מכניס ראשו תחת המשאוי ומסלקו לצד אחר והוא נופל מאליו: הגה ואסור לישב על קרון שהעכו\"ם מנהיגו בשבת משום שמשתמש בבהמה גם שלא יחתוך זמורה: (תוס' והרא\"ש ריש פרק מי שהוציאוהו ומרדכי פרק קמא דשבת והגהות עירובין וב\"י בשם סמ\"ג):"
    },
    {
      "id": "orach_chaim-305-19",
      "section": 19,
      "text": "בהמה שנפלה לאמת המים אם המים עמוקים ומפני כך אין יכול לפרנסה במקומה מביא כרים וכסתות ונותן תחתיה משום צער בעלי חיים אע\"פ שמבטל כלי מהיכנו: דין קירוד בהמה בשבת כמו ביו\"ט (מרדכי פ\"ב דביצה) וע\"ל סי' תקכ\"ג סעיף ב':"
    },
    {
      "id": "orach_chaim-305-20",
      "section": 20,
      "text": "מותר לומר לעכו\"ם לחלוב בהמתו בשבת משום צער ב\"ח שהחלב מצערה והחלב אסור בו ביום וי\"א שצריך לקנותו מן העכו\"ם בדבר מועט שלא יהא נראה כחולב לצורך ישראל:"
    },
    {
      "id": "orach_chaim-305-21",
      "section": 21,
      "text": "גבינות שעושות השפחות מעצמן מחלב של ישראל מותר כיון שאינו אומר להן שיעשו:"
    },
    {
      "id": "orach_chaim-305-22",
      "section": 22,
      "text": "מי שיש לו נער עכו\"ם ורוכב על הבהמה בשבת כשמוליכה להשקותה אין צריך למונעו שהחי נושא את עצמו אבל צריך למונעו שלא יתן עליה בגדיו ולא שום דבר:"
    },
    {
      "id": "orach_chaim-305-23",
      "section": 23,
      "text": "מותר למסור סוס או פרד או חמור לרועה עכו\"ם ואע\"פ שהעכו\"ם משתמש בהם בשבת אין בכך כלום כיון דשלא מדעת ישראל הוא עושה ואינו ממתין שכירות ממנו ואם רואהו משתמש בה בשבת מוחה בידו הגה וכ\"ש דאין לחוש שהרועה יוציא אותם חוץ לתחום דהא תחומין דרבנן: (הגהות מרדכי דקדושין):"
    }
  ]
}