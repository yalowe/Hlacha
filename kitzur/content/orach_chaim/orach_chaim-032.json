{
  "id": "orach_chaim-032",
  "chapterLabel": "סימן 32",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-032-1",
      "section": 1,
      "text": "סדר כתיבת התפילין. ובו נב סעיפים:מצות תפילין שיכתוב ארבע פרשיות שהן קדש לי כל בכור עד למועדה והיה כי יביאך עד כי בחוזק יד הוציאנו ה' ממצרים ופ' שמע עד ובשעריך ופ' והיה אם שמוע עד על הארץ: הגה וצריך לכתבם בסדר הזה לכתוב תחלה הקודמת בתורה ואם שינה פסול ולכתחלה יכתוב של יד קודם של ראש."
    },
    {
      "id": "orach_chaim-032-2",
      "section": 2,
      "text": "בשל ראש יכתוב כל אחת בקלף לבדה ושל יד כותב כולם בקלף אחד:"
    },
    {
      "id": "orach_chaim-032-3",
      "section": 3,
      "text": "יכתבם בדיו שחור בין שיש בו מי עפצים בין שלא במי עפצים: הגה ולכתחלה יחמיר לכתוב בדיו העשויה מעשן עצים או שמנים שרוי' במי עפצים [מהרי\"ל סי' קי\"ט] וכמו שיתבאר ביו\"ד סי' רע\"א כתב אפי' אות א' בשאר מיני צבעונים או בזהב הרי אלו פסולין. אם זרק עפרות זהב על האותיות מעביר הזהב וישאר כתב התחתון וכשר אבל אם זרק הזהב על אות מאזכרה אין לו תקנה לפי שאסור להעביר הזהב משום דהוי כמוחק את השם:"
    },
    {
      "id": "orach_chaim-032-4",
      "section": 4,
      "text": "צריך שלא תדבק שום אות בחברתה אלא כל אות תהיה מוקפת גויל: הגה ויכתוב כתיבה תמה שלא יחסר אפי' קוצו של יו\"ד ויהא מתוייג כהלכתו [טור א\"ח] ולכתחלה יכתוב כתיבה גסה קצת שלא יהיו נמחקים מהרה וכן מצוה ליפותן מבחוץ ומבפנים: [דברי מרדכי]:"
    },
    {
      "id": "orach_chaim-032-5",
      "section": 5,
      "text": "צריך שיכתוב בימינו אפילו אם הוא שולט בשני ידיו ואם כתב בשמאל פסול אם אפשר למצוא אחרים כתובים בימין ואיטר יד שמאל דידיה הוה ימין:"
    },
    {
      "id": "orach_chaim-032-6",
      "section": 6,
      "text": "אין (צריך) לשרטט כי אם שטה עליונה ואם אינו יודע ליישר השטה בלא שרטוט ישרטט כל השורות ולא ישרטט בעופרת מפני שמקו' השרטוט נשאר צבוע: הגה וי\"א שצריך לשרטט תמיד למעלה ולמטה ומן הצדדים אע\"פ שיודע לכתוב בלא שרטוט וכן נוהגין. [ברוך שאמר מרדכי וספר תרומה וסמ\"ג]:"
    },
    {
      "id": "orach_chaim-032-7",
      "section": 7,
      "text": "הלכה למשה מסיני תפילין על הקלף ולא על הדוכסוסטוס ולא על הגויל. כותבין על הקלף במקום בשר ואם שינה פסול מהו קלף ומהו דוכסוסטוס העור בשעת עיבודו חולקין אותו לשני' והחלק החיצון שהוא לצד השער נקרא קלף והפנימי הדבוק לבשר נקרא דוכסוסטוס לפי זה כי אמרינן כותבים על הקלף במקום בשר היינו מקום היותר קרוב לבשר דהיינו במקום חבורו כשהוא דבוק לדוכסוסטוס וקלפים שלנו שאין חולקים אותם יש להם דין קלף וכותבים עליהם לצד בשר שמה שמגררים קליפתו העליונה שבמקום שער אינו אלא כדי מה שצריך לתקנו להחליקו ואפילו אם היו חולקים העור לשנים היה צריך לגרר ממנו כך ומצד הבשר גוררים הרבה עד שאין נשאר אלא הקלף בלבד:"
    },
    {
      "id": "orach_chaim-032-8",
      "section": 8,
      "text": "צריך הקלף להיות מעובד בעפצים או בסיד וצריך שיהי' מעובד לשמו טוב להוציא בשפתיו בתחלת העבוד שהוא מעבדו לשם תפילין או לשם ס\"ת אבל אם עיבדו לשם מזוזה פסול:"
    },
    {
      "id": "orach_chaim-032-9",
      "section": 9,
      "text": "אם עיבדו עכו\"ם להרמב\"ם פסול אפי' א\"ל ישראל לעבדו לשמו ולהרא\"ש כשר אם ישראל עומד על גבו וסייעו: [הגה קצת בעיבודה] [ב\"י בשם הרא\"ש וכן נוהגין ועיין לעיל סימן י\"א סעיף ב']:"
    },
    {
      "id": "orach_chaim-032-10",
      "section": 10,
      "text": "כשמסמנין הנקבים במרצע כעין אותיו' אע\"פ שנקל לעכו\"ם לזייף אין חוששין משום דמרתת כותי פן יכיר ישראל בטביעות עין:"
    },
    {
      "id": "orach_chaim-032-11",
      "section": 11,
      "text": "עור שעיבדו שלא לשמו אם יש תיקון לחזור לעבדו לשמו יתבאר בטור יורה דעה סי' רע\"א:"
    },
    {
      "id": "orach_chaim-032-12",
      "section": 12,
      "text": "יהיה הקלף מעור בהמה חיה ועוף הטהורים אפילו מנבלה וטריפה שלהם אבל לא מעור בהמה וחיה ועוף הטמאים דכתיב למען תהיה תורת ה' בפיך ממין המותר לפיך ולא מעור דג אפילו הוא טהור משום דנפיש זוהמיה:"
    },
    {
      "id": "orach_chaim-032-13",
      "section": 13,
      "text": "יהיה הקלף שלם שלא יהא בו נקבים שאין הדיו עובר עליו דהיינו שלא תהא האות נראית בו חלוקה לשתים:"
    },
    {
      "id": "orach_chaim-032-14",
      "section": 14,
      "text": "הסופרים הזריזים עושים שלשה מיני קלפים העב יותר לכתוב בו פרשת שמע שהיא קטנה והדק ממנו לפרשת והיה אם שמוע שהיא יותר גדולה ולפרשת קדש ולפרש' והיה כי יביאך שהם ארוכות עושים קלף דק מאוד ובזה יתמלאו הבתים בשוה וזהו נוי לתפילין:"
    },
    {
      "id": "orach_chaim-032-15",
      "section": 15,
      "text": "אם לאחר שנכתב ניקב בתוך הה\"א או המ\"ם כשר אפילו ניקב כל תוכו שהנקב ממלא כל החלל אבל בירושלמי משמע שגם בפני' צריך שיהא מוקף קלף. ניקב רגל פנימי של ה\"א אפי' לא נשאר ממנו אלא כל שהוא כשר להרא\"ש: הגה אבל שאר פוסקי' מצריכין כמלא אות קטנה והכי הלכתא [ב\"י] ניקב רגל הימני אם נשתייר ממנו מלא אות קטנה כשר ואם לאו פסול:"
    },
    {
      "id": "orach_chaim-032-16",
      "section": 16,
      "text": "נפסק אחת מהאותיו' הגה הפשוטות כגון וי\"ו זיי\"ן או שנפסק רגל [הא'] (הנו\"ן) וכיוצא בה [מרדכי ה\"ק ד' צ\"ב] אם תינוק שאינו לא חכם ולא טפש יודע לקרותו כשר ואם לאו פסול ואין צריך לכסות לו שאר אותיו' כמו שנוהגים: הגה מיהו אם אנו רואים שלא נשאר צורת האות כתיקונו פסול אע\"פ שהתינוק קורא אותו כהלכתו [מרדכי ומהרי\"ק שורש ס\"ט וריב\"ש] הא דמכשרינן כשנפסק אות דוקא כשנכתב בכשרות ואח\"כ נפסק אבל אם מתחלה כשנכתב היה שם נקב ונפסק בו או אם רגל הכף הפשוטה או כיוצא בה מגיע לסוף הקלף בלי היקף קלף מתחלתו פסול:"
    },
    {
      "id": "orach_chaim-032-17",
      "section": 17,
      "text": "אם נפלה טפת דיו לתוך האות ואינה ניכרת האות אין תקנה לגרור הדיו וע\"י כך יהיה ניכר האות דהוי חק תוכות ופסול משום דבעינן וכתב ולא וחקק וה\"ה אם טעה וכתב דלי\"ת במקום רי\"ש או בי\"ת במקום כ\"ף אין תקנה למחוק התג לתקן האות משום דהוי כחק תוכות:"
    },
    {
      "id": "orach_chaim-032-18",
      "section": 18,
      "text": "מ\"ם פתוחה שנדבק פתיחתה ונסתמה אין מועיל לגרור הדבק ולפתחה משום דהוי כחק תוכות ומה תקנתה שיגרור כל החרטום ותשאר כצורת נו\"ן כפופה ואח\"כ יכתוב מה שגרר ורי\"ש שעשאה כמין דלי\"ת יש להחמיר ולומר דלא סגי כשיגרור הירך לבד או הגג לבד ויחזור ויכתבנו כמין רי\"ש משום דבין הגג בין הירך נעשו בפיסול הלכך צריך לגרור שניהם אם נדבקה אות לאו' בין קודם שתגמר בין אחר שנגמרה פסול ואם גרר והפרידה כשר ולא מיקרי חק תוכות מאחר שהאו' עצמה היתה כתובה כתקנה אם נגעו רגלי הה\"א והקו\"ף בגג יגרר הרגל ויחזור ויכתבנו ואין צריך לגרור כל האות כי הגג כדין נכתב. אם נגע רגל האל\"ף בגג האל\"ף או פני האל\"ף בפנים בגג שתחתיה פסול ואין תקנה בגרירה להפרידה דהוי כחק תוכות אלא יגרור כל מה שנעשה בפיסול ויחזור ויכתבנו: הגה וכן הדין ביו\"די השי\"ן והצד\"י והעי\"ן והפ\"א אם נגעו בגוף האות יותר ממקום דבוקה: [בית יוסף]:"
    },
    {
      "id": "orach_chaim-032-19",
      "section": 19,
      "text": "בתחלת הכתיבה יאמר בפיו אני כותב לשם קדוש' תפילין ומלבד זה בכל פעם שכותב אזכרה צריך לומר שכותבה לשם קדושת השם: הגה וי\"א דסגי כשמחשב שכותב האזכרות לשמן הואיל והוציא בתחלת הכתיבה בפיו סגי בהכי [הרא\"ש ה\"ת וס\"ת וטור יורה דעה וא\"ח] [ויש להקל בדיעבד וכשבא לנמנם לא יכתוב דאינו כותב אז בכונה] [א\"ז]:"
    },
    {
      "id": "orach_chaim-032-20",
      "section": 20,
      "text": "צריך לדקדק בחסרו' ויתרות שאם חסר או יתר אות אחת פסולים ונמצאו המניחים אותם מברכים בכל יום ברכה לבטלה וגם שרוי בכל יום בלא מצו' תפילין ונמצא עונש הסופר מרובה לכן צריך להיות מאד ירא שמים וחרד לדבר השם המתעסק בכתיב' תפילין ותיקונן:"
    },
    {
      "id": "orach_chaim-032-21",
      "section": 21,
      "text": "כל פרשה אחר שיכתבנ' יקראנה היטב בכוונה ודקדוק פעמים ושלש ויחזור ויקראנה קודם שיתננה בתוך ביתה כדי שלא תתחלף פרשה בפרשה:"
    },
    {
      "id": "orach_chaim-032-22",
      "section": 22,
      "text": "טוב לנסות הקולמוס קודם שיתחיל לכתוב הפרשה שלא יהא עליו דיו יותר מדאי ויפסיד וכן יזהר קודם שיכתוב כל שם לקרות כל מה שכתב כדי שלא יבואו לידי גניזה על ידו:"
    },
    {
      "id": "orach_chaim-032-23",
      "section": 23,
      "text": "אם מצא שחסר אות אחת אין לו תקנה שאם כן היו כתובין שלא כסדרן ופסולין משום דכתיב והיו בהווייתן יהו ואם יתר אות אחת יש לו תקנה ע\"י שיגרור אותה אם היא בסוף תיבה או בתחלתה אבל אם היא באמצע תיבה לא משום דכשיגרור יהיה נראה כשתי תיבו':"
    },
    {
      "id": "orach_chaim-032-24",
      "section": 24,
      "text": "מותר לכתוב על מקום הגרר ועל מקום המחק אפילו אזכרה ולא ימחק בעודו לח אלא ייבשנו יפה כי אז יגרר בקל ולא ישאר לו שום רושם:"
    },
    {
      "id": "orach_chaim-032-25",
      "section": 25,
      "text": "כל אות שהיא כתובה שלא כתקנה ואין צורתה עליה כגון נגע רגל האל\"ף בגג האל\"ף או פני האל\"ף בפנים בגג שתחתי' או שהיה רגל הה\"א או רגל הקו\"ף נוגעים או שהיתה אות אחת חלוקה לשתי אותיות כגון צד\"י שכתב יו\"ד נו\"ן או שי\"ן שכתב עי\"ן יו\"ד או חי\"ת שני זייני\"ן ואחר שכתב לפניו חזר ותקנם הוי שלא כסדרן ופסולין אבל להפריד האותיו' הדבוקו' אחר שכתב לפניהם שפיר דמי דכיון שהאות צורתה עליה כשמפרידה מחבירתה לא הוי ככותב וה\"ה שאם לא היו מקצת יודי\"ן שעל האל\"פין והשיני\"ן והעייני\"ן ורגלי התוי\"ן נוגעים בגוף האות והתינוק דלא חכים ולא טפש מכירם שאע\"פ שכתב לפניהם יכול לחזור ולתקנם דכיון דצורת האות היתה ניכרת ליכא משום כתבן שלא כסדרן. ויש מי שאומר דה\"ה אם חוטרא דחי\"ת למעלה אין נוגעים זה לזה אך אין ניכר להדיא פרידתן אע\"פ שהתינוק קורא שני זייני\"ן מותר להדביקם:"
    },
    {
      "id": "orach_chaim-032-26",
      "section": 26,
      "text": "אם אותיות של שם דבוקות יכול להפרידם:"
    },
    {
      "id": "orach_chaim-032-27",
      "section": 27,
      "text": "אותיו' ותיבות שנמחקו קצת אם רישומן ניכר כל כך שתינוק דלא חכים ולא טיפש יכול לקרותם מותר להעביר קולמוס עליה להטיב הכתב ולחדש ולא הוי שלא כסדרן:"
    },
    {
      "id": "orach_chaim-032-28",
      "section": 28,
      "text": "יש ליזהר שלא יכנס ראש הלמ\"ד באויר הה\"א או החי\"ת אפי' בלא נגיעה:"
    },
    {
      "id": "orach_chaim-032-29",
      "section": 29,
      "text": "אם אין הפרשיות שגורו' בפיו צריך שיכתוב מתוך הכתב:"
    },
    {
      "id": "orach_chaim-032-30",
      "section": 30,
      "text": "אינו רשאי לכתוב אלא אם כן יודע לקרות:"
    },
    {
      "id": "orach_chaim-032-31",
      "section": 31,
      "text": "אם אינו כותב מתוך הכתב לא יכתוב על פה שמקרא אותו אחר אא\"כ יחזור הוא ויקרא בפיו:"
    },
    {
      "id": "orach_chaim-032-32",
      "section": 32,
      "text": "צריך להניח חלק למעלה כדי גגה של למ\"ד: [הגה שיהיו גם הם מוקפים גויל] [תשובת מהרי\"ל סי' קל\"ד וב\"ש] ולמטה כשיעור כ\"ף ונו\"ן פשוטה ובתחילתן וסופן אין צריך להניח כלל: הגה מיהו נהגו הסופרים להניח קצת בתחלה וסוף [אגור רוקח] וצריך להניח בין כל תיבה ותיבה כמלא אות וכן בין השיטים כמלא שיטה ובין כל אות כמלא חוט השערה כמו בספר תורה וכמו שיתבאר בטור י\"ד גם צריך להניח מעט חלק בין פסוק לפסוק:"
    },
    {
      "id": "orach_chaim-032-33",
      "section": 33,
      "text": "יעשה השורו' שוות שלא תהא אחת נכנסת ואחת יוצאת ולפחו' יזהר שלא יכתוב ג' אותיו' חוץ לשיטה ואם כתבם לא פסל:"
    },
    {
      "id": "orach_chaim-032-34",
      "section": 34,
      "text": "ב' אותיות שהם תיבה אחת לא יכתוב חוץ לשיטה:"
    },
    {
      "id": "orach_chaim-032-35",
      "section": 35,
      "text": "אותיו' השם צריך שיהיו כלם בתוך הדף ולא יצא מהם כלל חוץ לדף:"
    },
    {
      "id": "orach_chaim-032-36",
      "section": 36,
      "text": "יעשה כל פרשיותיה פתוחו' חוץ מפרשה אחרונה הכתובה בתורה שהיא והיה אם שמוע שיעשנה סתומה ואם שינה פסול: [ויש מכשירין בכולם פתוחות] מהר\"ם פאדווה סימן ע\"ז בשם אורחות חיים וב\"י בשם העיטור ובמדינות אלו נוהגים אף פרשת והיה אם שמוע בראש השטה כשאר הפרשיות ולכן נהגו שפרש' קדש לי והיה כי יביאך ופ' שמע מתחילין בראש שטה ובסוף קדש לי ובסוף והיה כי יביאך מניחים חלק כדי לכתוב ט' אותיו' ובסוף שמע אין מניחים חלק ואם מניחים הוא פחות מכדי לכתוב ט' אותיות ופ' והיה אם שמוע מתחילים באמצע שטה עליונה ומניח לפניה חלק כדי לכתוב ט' אותיו' ונמצא ששלשה פרשיו' הם פתוחות בין להרמב\"ם בין להרא\"ש ופ' אחרונה היא סתומה לדע' הרמב\"ם:"
    },
    {
      "id": "orach_chaim-032-37",
      "section": 37,
      "text": "עור הבתים צריך להיות מעור בהמה חיה ועוף הטהורים אפילו מנבלה או טרפה שלהם ורשאי לעשו' מקלף או מעור שליל: הגה וכן הרצועות יכול לעשותן מקלף ועור שליל [מרדכי דף צ\"ד] צריך שיהיה מעובד לשמו היכא דאפשר:"
    },
    {
      "id": "orach_chaim-032-38",
      "section": 38,
      "text": "יעשה ד' בתים מעור אחד לשל ראש ובית אחת לשל יד:"
    },
    {
      "id": "orach_chaim-032-39",
      "section": 39,
      "text": "תפילין בין של ראש בין של יד הלכה למשה מסיני שיהיו מרובעות בתפרן ובאלכסונן דהיינו שיהיה ריבוען מכוון ארכו כרחבו כדי שיהא להם אותו אלכסון שאמרו חז\"ל כל אמתא בריבועא אמתא ותרי חומשי באלכסונא וצריך לרבע מקום מושבן וגם הבתים: הגה אבל על גובה הבתים אין להקפיד אם הוא יותר מרחבן וארכן [ב\"י בשם אשר\"י וסמ\"ק והמרדכי ורמב\"ם פ\"ג: עשאן מרובעות ואחר זמן נתקלקל ריבוען יש מי שאומר שצריך לרבען: הגה ויעשה כל הד' בתים בשוה שלא יהא אחד גדול מחבירו: [ברוך שאמר]:"
    },
    {
      "id": "orach_chaim-032-40",
      "section": 40,
      "text": "עור הבתים מצוה לעשותו שחור [וע\"ל סימן ל\"ג] חריץ שבין בית לבית צריך שיגיע עד התפר ואם לא הגיע כשרה והוא שיהיה ניכר החריץ כדי שיהיו ד' ראשיה נראין לכל:"
    },
    {
      "id": "orach_chaim-032-41",
      "section": 41,
      "text": "אורך ורחב הבתים וגובהן אין לו שיעור:"
    },
    {
      "id": "orach_chaim-032-42",
      "section": 42,
      "text": "שי\"ן של תפילין הלכה למשה מסיני שיעשה בעור הבתים של ראש כמין שי\"ן בולטת מקמטי העור אחד מימינו ואחד משמאלו של ימין המניח של ג' ראשים ושל שמאל המניח של ארבע ראשים: הגה מיהו אם היפך אינו נפסל (מרדכי וסמ\"ג ותוספות פ' הקומץ):"
    },
    {
      "id": "orach_chaim-032-43",
      "section": 43,
      "text": "חריץ של שי\"ן דהיינו חודה למטה יגיע עד מקו' התפר: הגה וכן היו\"ד שבשי\"ן צריך ליגע למטה בשולי השי\"ן [סמ\"ג] ולא ימשוך השי\"ן הרבה אלא שגם שולי השי\"ן יהיה נראה על התפר: [ברוך שאמר]:"
    },
    {
      "id": "orach_chaim-032-44",
      "section": 44,
      "text": "תיתורא דתפילין הלכה למשה מסיני והיינו שישים עור למטה לכסות פי הבתים ונראה כעין דף של גשר הנקרא תיתורא מעברתא דתפילין הלכה למשה מסיני והיינו שיעור התיתורא יהא ארוך מצד אחד ויעשה בו המעברתא כיצד יחתכנו משני צדדים שלא תהא רחבה כמו רוחב התיתורא כדי שיהא ניכר ריבוע התיתורא ובאותה מעברתא עוברת הרצועה ועל שם כך נקראת מעברתא. גם בתפילין של יד יעשה תיתורא ומעברתא. יגלגל כל פרשה מסופה לתחלתה וכורכם בקלף קטן ויש מקפידין מלכורכן אלא בקלף כשר והלכה למשה מסיני שיכרוך עליה שער בהמה או חיה הטהורים: הגה ונוהגין לכרוך שער על הפרשה ואח\"כ כורכין עליו קלף כשר וחוזרים וכורכים עליו שער [אגור סי' מ\"ה] ונהגו שיהיה שער זה של עגל ואם לא מצא של עגל כורך בשל פרה או של שור ורוחץ השער היטב בתחלה עד שיהא נקי קצת שער זה צריך שיראה חוץ לבתים:"
    },
    {
      "id": "orach_chaim-032-45",
      "section": 45,
      "text": "יתן כל פרשה בבית שלה שתהא זקופה מעומד בביתה:"
    },
    {
      "id": "orach_chaim-032-46",
      "section": 46,
      "text": "יהיה הגליון עליון תחלה שזהו שורה העליונה וגליון תחתון לצד פה הבתים: הגה וראש הפרשה יהיה מונח לצד ימין הקורא שאם בא לפתחן ולקוראן יהיה מונחים לפניו כהלכתן [תרומת הדשן ובית יוסף בשם אורחות חיים]:"
    },
    {
      "id": "orach_chaim-032-47",
      "section": 47,
      "text": "אם כתב כל הארבע פרשיות בקלף אחד כשרים אפילו אין ריוח ביניהם ובלבד שיהא חוט או משיחה בין כל בית ובית של יד כותב הארבעה פרשיות בקלף אחד וגולל אותן מסופן לתחלתן וכורך קלף עליהם ושער עגל ומכניסם בביתם כמו של ראש אם כתבם על ארבע קלפים והניחם בארבעה בתים יצא והוא שיטלה [פי' יכסה] עור על הארבעה בתים שיהיו נראים כבית אחד הגה והמנהג לדבקם בדבק שיהא הכל כקלף אחד ויזהרו ליטול דבק כשר [ברוך שאמר ואגור סי' נ\"ז]:"
    },
    {
      "id": "orach_chaim-032-48",
      "section": 48,
      "text": "אם צפה הבתים בזהב או בעור בהמ' טמא' פסולים:"
    },
    {
      "id": "orach_chaim-032-49",
      "section": 49,
      "text": "הלכה למשה מסיני שיהו תפילין נתפרים בגידי בהמה וחיה טהורים וטוב לתפור בגידי שור:"
    },
    {
      "id": "orach_chaim-032-50",
      "section": 50,
      "text": "אין לקנות גידים מעכו\"ם משום דחיישינן שמא של בהמה טמאה הם מקום שאין גידים מצוים תופרים בטאליאדוראש שעושים מן הקלף עד שיזדמנו להם גידים:"
    },
    {
      "id": "orach_chaim-032-51",
      "section": 51,
      "text": "יתפור שלשה תפירו' בכל צד וחוט התפירה יהיה סובב משתי רוחות ויעביר חוט התפירה בין כל בית ובית: הגה מיהו אם לא עשה רק י' תפירות או פחות מזה אינו נפסל [מרדכי] ויש מי שאומר שי\"ב תפירות אלו יהיו בחוט אחד:"
    },
    {
      "id": "orach_chaim-032-52",
      "section": 52,
      "text": "יכניס הרצועה תוך המעברתא ויעשה קשר כמין דלי\"ת בשל ראש וכמין יו\"ד בשל יד להשלים אותיו' שדי עם השי\"ן שבשל ראש: הגה ונוהגים להעביר עור על הבית של יד לרוחב הזרוע ויהי רחבו כרוחב הבית (טור) ולא יעשה הקשרים אלא לאחר שעשה השי\"ן בתפילין ואח\"כ יעשה הדלי\"ת ואחר כך היו\"ד כסדר אותיות השם:"
    }
  ]
}