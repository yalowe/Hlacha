{
  "id": "orach_chaim-334",
  "chapterLabel": "סימן 334",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-334-1",
      "section": 1,
      "text": "דיני דליקה בשבת. ובו כז סעיפים:נפלה דליקה בשבת אם הוא בלילה קודם סעודה יכול להציל כדי מזון שלש סעודות הראוי לאדם לאדם והראוי לבהמה לבהמה ובשחרית מזון שתי סעודות ובמנחה מזון סעודה אחת ודוקא בני הבית שהדליקה בו לא יצילו יותר משום דאיכא למיחש שמתוך שטרודים בהצלה ישכחו השבת ויכבו אבל בתים הקרובים ויראים שתגיע להם הדליקה יכולים להציל כל מה שירצו:"
    },
    {
      "id": "orach_chaim-334-2",
      "section": 2,
      "text": "יש מתירים לטלטל מעות ודברים המוקצים כדי להצילם מפני הדליקה או מאנסים הבאים לגזלם דבמקום פסידא אין לחוש לאיסור מוקצה ויש אוסרים ואפילו לומר לעכו\"ם לטלטל סחורה הנפסדת מחמת גשמים יש מי שאוסר (וע\"ל סי' ש\"ז סעיף י\"ט):"
    },
    {
      "id": "orach_chaim-334-3",
      "section": 3,
      "text": "הציל פת נקיה לא יציל פת הדראה (פי' פת שניטל הדרה דהיינו פת סובין) אבל איפכא שרי:"
    },
    {
      "id": "orach_chaim-334-4",
      "section": 4,
      "text": "מצילין מיום הכיפורים לשבת אבל לא משבת ליום הכפורים וי\"ט ולא לשבת הבאה אבל מיום הכפורים למוצאי יום הכפורים מצילים מזון סעודה אחת:"
    },
    {
      "id": "orach_chaim-334-5",
      "section": 5,
      "text": "מצילין לחולה ולזקן ולרעבתן כבינוני:"
    },
    {
      "id": "orach_chaim-334-6",
      "section": 6,
      "text": "הא דאין מצילין אלא מזון שלש סעודות היינו דוקא בשני כלים אבל בכלי א' מצילים אפי' יש בו מאה סעודות ואפי' פירש טליתו וקיפל והביא לתוכו וחזר וקיפל והביא לתוכו מותר כיון שמוציא הכל בפעם א':"
    },
    {
      "id": "orach_chaim-334-7",
      "section": 7,
      "text": "ומותר להציל כלי תשמישו הצריכים לו לאותו היום כגון כוסות וקיתוניות:"
    },
    {
      "id": "orach_chaim-334-8",
      "section": 8,
      "text": "ולובש כל מה שיכול ללבוש ומוציא ופושט וחוזר ולובש ומוציא ופושט ויש מי שאומר שאינו לובש ומוציא אלא פעם אחת בלבד:"
    },
    {
      "id": "orach_chaim-334-9",
      "section": 9,
      "text": "ואומר לאחרים בואו והצילו לכם כל אחד מזון שלש סעודות ויכולים ללבוש כל מה שיכלו ללבוש ואם רוצים זוכים בו מן ההפקר כיון שאמר הצילו לכם ואם אינם רוצים לזכות אלא רוצים להחזירו לקבל שכר על הצלתם הרשות בידם ולא הוי שכר שבת:"
    },
    {
      "id": "orach_chaim-334-10",
      "section": 10,
      "text": "כל הצלה שאמרנו אינה אלא לחצר אחרת המעורבת אבל לא לשאינה מעורבת: הגה ויש מקילין אף לשאינו מעורבת (סמ\"ג והגהות מרדכי):"
    },
    {
      "id": "orach_chaim-334-11",
      "section": 11,
      "text": "יש אומרים דכל הצלה שאמרנו היא לחצר ומבוי הסמוכים לרשות הרבים וגם אינם מקורים דמו לרשות הרבים ומשום הכי אין מתירין להציל אלא מזון שלש סעודות וכלים הצריכים אבל לבית אחר שעירב עמו יכול להוציא כל מה שירצה ואף לחצר לא אמרו אלא לחצר חבירו אבל לחצר שלו שאינה צריכה עירוב יכול להוציא כל מה שירצה ויש אומרים שאין חילוק:"
    },
    {
      "id": "orach_chaim-334-12",
      "section": 12,
      "text": "כל כתבי הקדש מצילין האידנא מפני הדליקה וקורים בהם אפי' כתובים בכל לשון אפי' כתובים בסם ובסיקרא (פי' מיני צבעים) ובכל דבר וכן מטבע ברכות שטבעו חכמים מצילים אותם מן הדליקה ומכל מקום התורפא (פירוש מקום מגולה והפקר) וכן תרגום שכתבו עברי כגון יגר שהדותא וכדנא תימרון להון ועברי שכתבו תרגום או בלשון אחר שאותו העם בקיאים בו וכן ספר תורה שיש בו ללקט פ\"ה אותיות מתוך תיבות שלימות או שיש בו אזכרה מצילין אותה:"
    },
    {
      "id": "orach_chaim-334-13",
      "section": 13,
      "text": "יש מי שאומר דמגלת אסתר הואיל ואין בה אזכרות אם אינה כתובה כמשפטה אשורית על העור ובדיו אין בה קדושה להצילה מפני הדליקה:"
    },
    {
      "id": "orach_chaim-334-14",
      "section": 14,
      "text": "הקמיעין שיש בהם פסוקים אין מצילין אותם מפני הדליקה ויש אומרים שמצילין:"
    },
    {
      "id": "orach_chaim-334-15",
      "section": 15,
      "text": "מצילים תיק הספר עם הספר ותיק התפילין עם התפילין אע\"פ שיש בתוכן מעות והוא הדין לשאר כתבי הקדש:"
    },
    {
      "id": "orach_chaim-334-16",
      "section": 16,
      "text": "אם הניח תפילין בארנקי [פי' כיס] מלא מעות יכול להצילו מפני הדליקה או מפני הגנבים והגזלנים למקום שיכול להציל התפילין ויש מי שאומר דהיינו דוק' כשהניחם שם מערב שבת:"
    },
    {
      "id": "orach_chaim-334-17",
      "section": 17,
      "text": "יש מתירים להציל דסקיא מליאה מעות על ידי ככר או תינוק מן הדליקה או מן הגנבים והגזלנים ודוק' לרה\"י אבל לא לחצר שאינה מעורבת מצילין הספרים אפילו לחצר שאינה מעורבת ולמבוי [פי' מקום שנכנסים ממנו לחצירות] שלא נשתתפו בו ובלבד שיהיו בו שלשה מחיצות ולחי:"
    },
    {
      "id": "orach_chaim-334-18",
      "section": 18,
      "text": "כתבו משום גאון שמותר לומר לעכו\"ם להציל ספרים מן הדליקה אפי' דרך רשות הרבים:"
    },
    {
      "id": "orach_chaim-334-19",
      "section": 19,
      "text": "כל מה שמותר להציל מפני הדליקה מותר להציל ממים ומשאר דברים המאבדים:"
    },
    {
      "id": "orach_chaim-334-20",
      "section": 20,
      "text": "הגליונים שלמעלה ושלמטה ושבין פרשה לפרשה ושבין דף לדף ושבתחלת הספר ושבסוף הספר אין מצילין אותם:"
    },
    {
      "id": "orach_chaim-334-21",
      "section": 21,
      "text": "האפיקורסים דהיינו האדוקים בעבודת אלילים וכן [מומרים לע\"א] שכתבו להם כתבי הקדש אין מצילין אותן ואף בחול שורפן עם האזכרות שבהן:"
    },
    {
      "id": "orach_chaim-334-22",
      "section": 22,
      "text": "תיבה שאחז בה האור יכול לפרוס עור של גדי מצדה האחת שלא תשרף ועושים מחיצה בכל הכלים להפסיק בין הדליקה אפי' כלי חרס חדשים מלאים מים שודאי יתבקעו כשתגיע להם הדליקה דגרם כיבוי מותר. הגה במקום פסידא [מרדכי פרק כ\"כ]:"
    },
    {
      "id": "orach_chaim-334-23",
      "section": 23,
      "text": "טלית שאחז בו האור פושטה ומתכסה בה ואינו חושש אם תכבה ויש מי שאומר שצריך שלא יתכוין לכך: הגה מותר לכפות קערה על הנר שלא יאחוז בקורה [טור] ועיין לעיל סי' רע\"ו ס\"ה:"
    },
    {
      "id": "orach_chaim-334-24",
      "section": 24,
      "text": "יש אומרים שאין יכול ליתן עליו משקין כדי שיכבה כשיגיע להם ויש אומרים שמותר לעשות כן בשאר משקי' חוץ מן המים משום כיבוס ויש מתירים אפי' במים ודברי סברא שנית נראים:"
    },
    {
      "id": "orach_chaim-334-25",
      "section": 25,
      "text": "נכרי שבא לכבות אין צריך למחות בידו אבל קטן שבא לכבות צריך למחות בידו:"
    },
    {
      "id": "orach_chaim-334-26",
      "section": 26,
      "text": "יכול לומר בפני עכו\"ם כל המכבה אינו מפסיד אף אם אינו מזומן כאן יכול לקרותו שיבא אע\"פ שודאי יכבה כשיבא וכן כל כיוצ' בזה בהיזק הבא פתאום כגון אם נתרועעה חבית של יין יכול לקרוא עכו\"ם אע\"פ שודאי יתקננה כשיבא: הגה וכל הדינים הנזכרים בדיני הדליקה הני מילי בימיהם אבל בזמן הזה אותם השרויין בין עכו\"ם והיא חשש סכנת נפשות כתבו הראשונים והאחרונים זכרונם לברכה שמותר לכבות דליקתם בשבת משום דיש בה סכנת נפשות והזריז הרי זה משובח ומ\"מ הכל לפי הענין אם היו בטוחים בודאי שלא יהיה להם סכנה בדבר אסור לכבות אבל בחשש סכנת ספק מותר לכבות אפילו הדליקה בביתו של עכו\"ם וכן נוהגין [תרומת הדשן סימן נ\"ח והגהות אשירי פרק מי שהוציאוהו בשם א\"ז] ודוקא לכבות הדליקה דהוי מלאכה שאינה צריכה לגופה ויש סכנה אם לא יכבה אבל אסור לחלל שבת כדי להציל [ממון] ואם עבר וחילל צריך להתענות ארבעים יום שני וחמישי ולא ישתה יין ולא יאכל בשר ויתן במקו' חטאת י\"ח פשיטים צדקה ואם ירצה לפדות התענית יתן בעד כל יום י\"ב פשיטים לצדקה [פסקי מהרא\"י סי' ט' ועיין בטור יורה דעה מהלכות נדה סימן קפ\"ה]:"
    },
    {
      "id": "orach_chaim-334-27",
      "section": 27,
      "text": "גחלת המונחת במקום שרבים ניזוקים בה יכול לכבותה בין אם היא של מתכת בין אם היא של עץ והרמב\"ם אוסר בשל עץ :"
    }
  ]
}