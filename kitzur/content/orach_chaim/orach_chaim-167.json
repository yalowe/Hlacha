{
  "id": "orach_chaim-167",
  "chapterLabel": "סימן קס״ז",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-167-1",
      "section": 1,
      "text": "מקום וזמן הבציעה ומי הוא הבוצע. ובו כ סעיפים:בוצע בפת במקום שנאפה היטב (ובפת דידן יש לבצוע בצד הפת ויחתוך מעט מצד העליון והתחתון) (הגהות מיימוני פ\"ז מהלכות ברכות) ויחתוך פרוסת הבציעה וצריך לחתוך מעט שאם יאחוז בפרוסה יעלה שאר הככר עמו שאם לא כן חשוב כפרוסה ויניחנה מחוברת לפת ויתחיל לברך ואחר שסיים הברכה יפרידנה כדי שתכלה הברכה בעוד שהפת שלם ולא יבצע פרוסה קטנה מפני שנראה כצר עין ולא פרוסה יותר מכביצ' מפני שנרא' כרעבתן: הגה ובשבת לא יחתוך בככר עד אחר הברכה כדי שיהיו הככרות שלימות (תוס' ומרדכי פ' כיצד מברכין) ומ\"מ אם שכח וחתך כמו בחול אינו מזיק (מרדכי) ונראה הא דלא יבצע יותר מכביצה היינו דוקא בחול ואוכל לבדו אבל בשבת או שאוכל עם הרבה בני אדם וצריך ליתן מן הפרוסה לכל אחד כזית מותר לבצוע כפי מה שצריך לו וע\"ל סי' רע\"ד:"
    },
    {
      "id": "orach_chaim-167-2",
      "section": 2,
      "text": "יברך המוציא לחם מן הארץ (ואם רבים מסובים יכוונו לבם לשמוע ברכה ויענו אמן והמברך יכוין לאמן שאומרים) (א\"ז) יתן ריוח בין לחם ובין מן:"
    },
    {
      "id": "orach_chaim-167-3",
      "section": 3,
      "text": "אין לברך קודם שיתפוס הלחם:"
    },
    {
      "id": "orach_chaim-167-4",
      "section": 4,
      "text": "יתן שתי ידיו על הפת בשעת ברכה שיש בהן י' אצבעות כנגד י' מצות התלויות בפת ולכך יש י' תיבות בברכת המוציא וי' תיבות בפסוק מצמיח חציר לבהמה וי' תיבות בפסוק עיני כל אליך ישברו וי' תיבות בפסוק ארץ חטה ושעורה וי' תיבות בפסוק ויתן לך:"
    },
    {
      "id": "orach_chaim-167-5",
      "section": 5,
      "text": "לא יבצע עד שיביאו לפניו מלח או ליפתן (פירש\"י כל דבר הנאכל עם הפת) ללפת בו פרוסת הבציעה ואם היא נקייה או שהיא מתובל בתבלין או במלח כעין שלנו או שנתכוין לאכול פת חריבה אינו צריך להמתין: הגה ומ\"מ מצוה להביא על כל שלחן מלח קודם שיבצוע כי השלחן דומה למזבח והאכיל' לקרבן ונא' על כל קרבנך תקריב מלח (ב\"י בשם שבולי הלקט) והוא מגין מן הפורענות (תו' והגהת אשיר\"י פ' כיצד מברכין וע\"ל ס\"ס ק\"ע):"
    },
    {
      "id": "orach_chaim-167-6",
      "section": 6,
      "text": "יאכל מיד ולא ישיח בין ברכה לאכילה ואם שח צריך לחזור ולברך אא\"כ היתה השיחה בדברים מענין דברים שמברכין עליו כגון שבירך על הפת וקודם שאכל אמר הביאו מלח או ליפתן תנו לפלוני לאכול תנו מאכל לבהמה וכיוצא באלו אינו צריך לברך: הגה ומ\"מ לכתחלה לא יפסיק כלל (כל בו) והא דאם שח דברים בטלים צריך לחזור ולברך היינו דוקא ששח קודם שאכל הבוצע אבל אח\"כ לא הוי שיחה הפסק אף על פי שעדיין לא אכלו אחרים המסובים כבר יצאו כולם באכילת הבוצע כי אין צריכין כולם לאכול מן פרוסת הבוצע רק שעושין כן לחבוב מצוה: (רוקח ואור זרוע):"
    },
    {
      "id": "orach_chaim-167-7",
      "section": 7,
      "text": "ראובן שהיה נוטל ידיו לאכילה ויעקב היה מברך המוציא ונתכוין להוציא השומעים ואח\"כ ניגב ראובן ידיו ובירך על נט\"י לא הוי הפסק ויוצא בברכת יעקב ואינו צריך לחזור ולברך ברכת המוציא:"
    },
    {
      "id": "orach_chaim-167-8",
      "section": 8,
      "text": "שכח ואכל ולא בירך המוציא אם נזכר בתוך הסעוד' מברך ואם לא נזכר עד שגמר סעודתו אינו מברך:"
    },
    {
      "id": "orach_chaim-167-9",
      "section": 9,
      "text": "אם הוא מסופק אם בירך המוציא אם לאו אינו חוזר ומברך:"
    },
    {
      "id": "orach_chaim-167-10",
      "section": 10,
      "text": "אם במקום ברכת המוציא בירך שהכל נהיה בדברו או שאומר בריך רחמנא מלכא מארי דהאי פיתא יצא:"
    },
    {
      "id": "orach_chaim-167-11",
      "section": 11,
      "text": "אם היו שנים או רבים א' מברך לכלם ודוקא הסיבו שהוא דרך קבע (או בעל הבית עם בני ביתו דהוי כהסיבו) (טור) אבל אם היו יושבים בלא הסיבה כיון שאינם נקבעים יחד כל א' מברך לעצמו ואם אמרו נאכל כאן או במקום פלוני כיון שהכינו מקום לאכילתן הוי קבע ואפי' בלא הסיבה והאידנא שאין אנו רגילים בהסיבה ישיבה דידן בשלחן א' או בלא שלחן במפה אחת הוי קביעות ואפי' לבני חבורה כהסיבה דידהו דמי ולדידן אפי' קבעו מקום לאכילתן או בעל הבית עם בני ביתו לא מהני אא\"כ ישבו בשלחן א' או במפה אחת:"
    },
    {
      "id": "orach_chaim-167-12",
      "section": 12,
      "text": "אם היו רוכבים ואמרו נאכל אע\"פ שכל א' אוכל מככרו שלא ירדו מהבהמות מצטרפין כיון שעמדו במקום אחד אבל אם היו אוכלים והולכים לא ואם היו אוכלים בשדה מפוזרים ומפורדים אע\"פ שאוכלים כלם בשעה אחד ומככר אחד כיון שלא קבעו מקום ואוכלין מפוזרים אינם מצטרפין:"
    },
    {
      "id": "orach_chaim-167-13",
      "section": 13,
      "text": "היכא דלא קבעו מקום דאמרינן שכל אחד מברך לעצמו אם כיון המברך להוציאם והם נתכוונו לצאת יצאו:"
    },
    {
      "id": "orach_chaim-167-14",
      "section": 14,
      "text": "אם המסובין רבים גדול שבכלם בוצע הגה אם הם שוים וא' מהם כהן מצוה להקדימו ואם הכהן עם הארץ ת\"ח קודם לו ואם הכהן ג\"כ ת\"ח אלא שהוא פחות מן השני טוב להקדימו אבל אין חיוב בדבר (וע\"ל סי' ר\"א ומרדכי פ' בני העיר ב\"י סי' קל\"ה בשם רשב\"א) ואם יש עמהם בע\"ה הוא בוצע ואפי' אם האורח גדול [והמברך יאמר תחלה ברשות מורי ורבותי]: (א\"ז ובית יוסף בשם שיבולי לקט):"
    },
    {
      "id": "orach_chaim-167-15",
      "section": 15,
      "text": "אין המסובין רשאים לטעום עד שיטעום הבוצע אבל מותר לתת לכל אחד חלקו קודם שיאכל הוא והם ימתינו עד שיאכל הוא [תוס' ומרדכי פרק ג' שאכלו] ואם כל אחד אוכל מככרו ואין כלם זקוקי' לככר שביד הבוצע רשאים לטעום קוד' ואם הוא שבת צריך שיהא לפני המסובים לחם משנה חוץ ממה שלפני הבוצע ואז יהיו רשאים לטעום קודם הבוצע:"
    },
    {
      "id": "orach_chaim-167-16",
      "section": 16,
      "text": "אין הבוצע רשאי לבצוע עד שיכלה אמן מפי רוב העונים:"
    },
    {
      "id": "orach_chaim-167-17",
      "section": 17,
      "text": "הבוצע פושט ידו תחלה לקערה לאכול ואם בא לחלוק כבוד למי שגדול ממנו רשאי:"
    },
    {
      "id": "orach_chaim-167-18",
      "section": 18,
      "text": "הבוצע נותן פרוסה לפני כל אחד והאחד נוטל פרוסה בידו ואין הבוצע נותן ביד האוכל אלא א\"כ היה אבל: [ופרשה ציון בידיה רמז לפרוסת המוציא שנותנין בידו בשעת אבלות] [ב\"י ואבודרהם בשם רמב\"ם פ\"ז מהל' ברכו' ותשו' הרשב\"א]:"
    },
    {
      "id": "orach_chaim-167-19",
      "section": 19,
      "text": "מי שאינו אוכל אינו יכול לברך ברכת המוציא להוציא האוכלים אבל לקטנים יכול לברך אע\"פ שאינו אוכל עמהם כדי לחנכם במצות:"
    },
    {
      "id": "orach_chaim-167-20",
      "section": 20,
      "text": "אפי' בשבת שהוא חייב לאכול פת לא יברך לו חבירו ברכת המוציא אם אינו אוכל ולא שרי לברך לאחרים אע\"פ שאינו טועם אלא ברכת המוציא דמצה בליל ראשון של פסח וברכת היין דקידוש בין של לילה בין של יום: הגה ויש לאכול הפרוסה שבצע עליה קודם שיאכל פת אחר שתהא נאכלת לתאבון והוא משום חבוב מצוה: (אגור ונ\"י בשם שבולי לקט):"
    }
  ]
}