{
  "id": "orach_chaim-284",
  "chapterLabel": "סימן רפ״ד",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-284-1",
      "section": 1,
      "text": "דיני הפטורה וברכותיה. ובו ז סעיפים:מפטירין בנביא מעניינה של פרשה ואין פוחתין מכ\"א פסוקים אלא א\"כ סליק עניניה בבציר מהכי כגון עולותיכם ספו על זבחיכם: הגה ודוקא בשבת בעינן כ\"א פסוקים ג' ג' פסוקים לכל א' מן הקרואים אבל ביו\"ט שקורין ה' סגי בט\"ו פסוקים (מהר\"ם פאדואה) ולא נתקנה ההפטורה רק בצבור אחר שקראו בתורה (תשובת הרמב\"ן סי' קצ\"ט) אבל בלאו הכי אסור לקרות עם הברכה שלפניה ולאחריה אבל בלא ברכה שרי (ב\"י):"
    },
    {
      "id": "orach_chaim-284-2",
      "section": 2,
      "text": "אם חל ראש חדש בשבת אין המפטיר מזכיר של ר\"ח כלל וי\"א שאע\"פ שאינו מזכיר בחתימה של ראש חדש מזכירין אותו בתוך הברכה שאומר את יום המנוח הזה ואת יום ראש החודש הזה והמנהג כסברא ראשונה:"
    },
    {
      "id": "orach_chaim-284-3",
      "section": 3,
      "text": "צריך לכוין לברכות הקוראים בתורה ולברכות המפטיר ויענה אחריהם אמן ויעלו לו להשלים מנין מאה ברכות שחיסר מניינם בשבת:"
    },
    {
      "id": "orach_chaim-284-4",
      "section": 4,
      "text": "קטן יכול להפטיר: הגה ואם קראו למפטיר מי שאינו יודע לומר ההפטרה יכול אחר לאומרה אבל לכתחלה אסור לעשות כן:"
    },
    {
      "id": "orach_chaim-284-5",
      "section": 5,
      "text": "אם נשתתק המפטיר באמצע ההפטרה הבא לסיימה לא יתחיל ממקום שפסק הראשון אלא צריך לחזור ולהתחיל ממקום שהתחיל הראשון כמו בס\"ת: הגה ושנים לא יאמרו ההפטרה בפעם אחת דתרי קלי לא משתמעי (ריב\"ש סי' ל\"ו ומגילה דף כ\"א):"
    },
    {
      "id": "orach_chaim-284-6",
      "section": 6,
      "text": "אין המפטיר מפטיר עד שיגמור הגולל לגלול הספר תורה:"
    },
    {
      "id": "orach_chaim-284-7",
      "section": 7,
      "text": "בשבת שהפרשיות מחוברות מפטירין בהפטרת פ' שניה: הגה וע\"ל סי' תכ\"ח ונהגו להזכיר אחר קריאת התורה נשמות המתים ולברך העוסקים בצרכי צבור כל מקום לפי מנהגו (שבולי הלקט והגהות מרדכי פ\"ק דשבת) ונוהגים לומר יקום פורקן ואין בזה משום איסור תחינה בשבת גם נוהגים לומר אב הרחמים ובכל יום) שאין אומרים בו צדקתך צדק אין אומרים אותו וכן כשיש חתונה או מילה ויש מקומות שאין אומרים אותו כשמברכין החדש מלבד בימי הספירה והולכין בכל זה אחר המנהג:"
    }
  ]
}