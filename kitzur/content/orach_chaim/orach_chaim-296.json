{
  "id": "orach_chaim-296",
  "chapterLabel": "סימן רצ״ו",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-296-1",
      "section": 1,
      "text": "דיני הבדלה על היין. ובו ח סעיפים:סדר הבדלה יין בשמים נר הבדלה וסימנך יבנ\"ה וצריך ליזהר שלא יהא הכוס פגום: הגה ונהגו לומר קודם הבדלה שעושים בבית הנה אל ישועתי וגו' כוס ישועות אשא וגו' ליהודים היתה אורה וגו' לסי' טוב ובשעת הבדלה יתנו עיניהם בכוס ובנר ונוהגין לשפוך מכוס של יין על הארץ קודם שיסיים בורא פרי הגפן כדי שלא יהיה הכוס פגום וטעם השפיכה דאמרי' כל בית שלא נשפך בו יין כמים אין בו סי' ברכה ועושין כן לסי' טוב בתחלת השבוע גם שופכים מן הכוס לאחר הבדלה ומכבין בו הנר ורוחצים בו עיניו משום חבוב מצוה:"
    },
    {
      "id": "orach_chaim-296-2",
      "section": 2,
      "text": "אין מבדילין על הפת אבל על השכר מבדילין אם הוא חמר מדינה וה\"ה לשאר משקין חוץ מן המים: הגה וטוב יותר להבדיל על כוס פגום של יין מעל שכר (אבודרהם) ונהגו להבדיל במוצאי פסח על שכר ולא על יין משום דחביב עליו ובי\"ט שחל להיות במוצאי שבת שיש בו קידוש שהוא נאמר על הפת יש אומרים שאגב הקידוש מבדילין גם כן עליו וי\"א שיותר טוב לומר הקידוש והבדלה שניהם על השכר הגה [והסברא ראשונה עיקר]:"
    },
    {
      "id": "orach_chaim-296-3",
      "section": 3,
      "text": "אם אין לו יין ולא שכר ושאר משקין י\"א שמותר לו לאכול וי\"א שאם מצפה שיהיה לו למחר לא יאכל עד למחר שיבדיל ואם אין לו אלא כוס אחד ואינו מצפה שיהיה לו למחר מוטב שיאכל קודם שיבדיל ויברך עליו ברכת המזון ואח\"כ יבדיל עליו ממה שיברך ברכת המזון בלא כוס לדברי האומרים דבהמ\"ז טעונה כוס ולדברי האומרים דאינו טעונה כוס לא יאכל עד שיבדיל ומיירי שכוס זה לא היה בו אלא רביעית בצמצום וכבר היה מזוג כדינו שאם היה משים בו מים יותר לא היה ראוי לשתייה שאל\"כ לדברי הכל מבדיל תחלה ושותה ממנו מעט ומוסיף עליו להשלימו לרביעית ומברך עליו ברכת המזון:"
    },
    {
      "id": "orach_chaim-296-4",
      "section": 4,
      "text": "מי שאין ידו משגת לקנות יין לקידוש ולהבדלה יקנה להבדלה דקידוש אפשר בפת:"
    },
    {
      "id": "orach_chaim-296-5",
      "section": 5,
      "text": "אם אין ידו משגת לקנות שמן לנר חנוכה ויין להבדיל נר חנוכה קודם:"
    },
    {
      "id": "orach_chaim-296-6",
      "section": 6,
      "text": "אומר הבדלה מיושב: הגה וי\"א מעומד [אגודה וכל בו ואגור] וכן נוהגים במדינות אלו. ואוחז היין בימין וההדס בשמאל ומברך על היין ושוב נוטל ההדס בימין והיין בשמאל ומברך על ההדס ומחזיר היין לימינו:"
    },
    {
      "id": "orach_chaim-296-7",
      "section": 7,
      "text": "אפילו שמעו כל בני הבית הבדלה בבית הכנסת אם נתכוונו שלא לצאת מבדילין בבית:"
    },
    {
      "id": "orach_chaim-296-8",
      "section": 8,
      "text": "נשים חייבות בהבדלה כשם שחייבות בקידוש ויש מי שחולק: הגה ע\"כ לא יבדילו לעצמן רק ישמעו הבדלה מן האנשים:"
    }
  ]
}