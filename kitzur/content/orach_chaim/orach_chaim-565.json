{
  "id": "orach_chaim-565",
  "chapterLabel": "סימן 565",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-565-1",
      "section": 1,
      "text": "דין תפלת עננו. ובו ו סעיפים:יחיד אומר עננו בשומע תפלה בין יחיד שקבל עליו תענית בין יחיד המתפלל עם הצבור בתענית צבור וכן שליח צבור שמסדר תפלתו בלחש כיחיד דמי ובשומע תפלה: הגה ואומרו קודם כי אתה שומע וכו' ולא יחתום בעונה בעת צרה אלא כשמגיע לכל עת צרה וצוקה יסיים כי אתה שומע תפלת וכו' (ב\"י בשם תוספות) ולא ישנה ממטבע ברכה אפי' כשמתענה יחיד יאמר עננו בצום תעניתנו וכו': (רשב\"א סימן נ\"ה):"
    },
    {
      "id": "orach_chaim-565-2",
      "section": 2,
      "text": "אם שכח מלומר עננו אין מחזירין אותו (וע\"ל סי' רל\"ד סעיף ד' וה') ואם נזכר קודם שעקר רגליו אומרו בלא חתימה (לאחר תפלתו):"
    },
    {
      "id": "orach_chaim-565-3",
      "section": 3,
      "text": "יש אומרים שאין היחיד אומר עננו כי אם במנחה שמא יאחזנו בולמוס ונמצא שקרן בתפלתו אבל שליח ציבור אומרו גם בתפלת שחרית כשהוא מתפלל בקול רם שאי אפשר שלא יתענו קצת מהקהל ובארבע צומות גם היחיד אומרו בכל תפלותיו דאפי' יאחזנו בולמוס ויאכל שייך שפיר למימר עננו ביום צום התענית הזה כיון שתקנו חכמים להתענות בו: הגה ונהגו בכל הצומות שלא לאומרו כי אם במנחה מלבד שליח צבור שאומרו שחרית כשמתפלל בקול רם:"
    },
    {
      "id": "orach_chaim-565-4",
      "section": 4,
      "text": "טוב לומר בתחנונים שאחר תפלת המנחה לאחר אלהי נצור וכו' רבון כל העולמים גלוי וידוע לפניך שבזמן שבית המקדש קיים אדם חוטא ומקריב קרבן ואין מקריבין ממנו אלא חלבו ודמו וכו':"
    },
    {
      "id": "orach_chaim-565-5",
      "section": 5,
      "text": "אין היחיד רשאי לומר שלש עשרה מדות דרך תפלה ובקשת רחמים דדבר שבקדושה הם אבל אם בא לאומרם דרך קריאה בעלמא אומרם: הגה וכן אין ליחיד לומר סליחות או ויעבור (מהרי\"ל בשם א\"ז):"
    },
    {
      "id": "orach_chaim-565-6",
      "section": 6,
      "text": "המתענה ומפרסם עצמו לאחרים להשתבח שהוא מתענה הוא נענש על כך:"
    }
  ]
}