{
  "id": "orach_chaim-434",
  "chapterLabel": "סימן תל״ד",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-434-1",
      "section": 1,
      "text": "דינים הנוהגים תיכף אחר הבדיקה. ובו ד סעיפים:אחר הבדיקה יהא נזהר בחמץ שמשייר להצניעו כדי שלא יצטרך בדיקה אחרת כגון אם יטלנו עכבר בפניו או אם יחסר לחמו כגון שיניח עשר ככרות וימצא תשע אבל בסתם שאינו יודע אם חסר ממנו אם לאו לא ואם כפה עליו כלי ולא מצאו אינו צריך לבדוק שוודאי אדם נטלו לכך יכפה עליו כלי או יתלנו באויר או יניחנו בתיבה מקום שאין עכבר יכול לבא:"
    },
    {
      "id": "orach_chaim-434-2",
      "section": 2,
      "text": "אחר הבדיקה מיד בלילה יבטלנו ויאמר כל חמירא דאיתיה ברשותי דלא חזיתיה ודלא ביערתיה ליבטיל וליהוי כעפרא דארעא: הגה ויאמר הביטול בלשון שמבין (מהר\"י ברי\"ן) ואם אמרו בלשון הקודש כל חמירא כולל חמץ ושאור (ת\"ה סימן קל\"ד) אבל בשאר לשונות צריך להזכיר כל אחד בפני עצמו (ד\"ע): וטוב לחזור ולבטלו פעם אחרת ביום י\"ד סוף שעה חמישית קודם שתגיע שעה ששית שמשתגיע שעה ששית נאסר ואין בידו לבטלו: הגה ואין לבטל ביום אלא לאחר ששרף החמץ כדי לקיים מצות שריפה בחמץ שלו: (מהרי\"ו)"
    },
    {
      "id": "orach_chaim-434-3",
      "section": 3,
      "text": "בביטול היום יאמר דחזיתיה ודלא חזיתיה דביערתיה ודלא ביערתיה:"
    },
    {
      "id": "orach_chaim-434-4",
      "section": 4,
      "text": "שלוחו יכול לבטל (וכשמבטל שליח צריך שיאמר חמצו של פלוני יהא בטל וכו') [תשובת מהר\"י ברי\"ן] אם אין האיש בביתו יבטל במקום שהוא ואם אינו עושה כן טוב שתבטל אשתו:"
    }
  ]
}