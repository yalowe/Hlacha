{
  "id": "orach_chaim-529",
  "chapterLabel": "סימן 529",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-529-1",
      "section": 1,
      "text": "דיני שמחת יו\"ט. ובו ד סעיפים:מצות י\"ט לחלקו חציו לבית המדרש וחציו לאכילה ושתייה ואל יצמצם בהוצאת י\"ט וצריך לכבדו ולענגו כמו בשבת: הגה ואסור לאכול ממנחה ולמעלה בערב יום טוב כמו בשבת שזהו מכלל הכבוד (רמב\"ם פ\"ו) מיהו אם עי\"ט שבת יכול לקיים סעודה שלישית ויאכל מעט פת לכבוד י\"ט ומצוה ללוש פת בערב יום טוב לכבוד יום טוב (מהרי\"ל הל' י\"ט) כמו בערב שבת כמו שנתבאר לעיל סי' רמ\"ב: וחייב לבצוע על שתי ככרות ולקבוע כל סעודה על היין ובגדי יו\"ט יהיו יותר טובים משל שבת ולא נהגו לעשות בו סעודה שלישית וביום טוב מאחרין לבוא לבית הכנסת וממהרין לצאת משום שמחת יו\"ט: (גמרא פ' הקורא עומד):"
    },
    {
      "id": "orach_chaim-529-2",
      "section": 2,
      "text": "חייב אדם להיות שמח וטוב לב במועד הוא ואשתו ובניו וכל הנלוים אליו כיצד משמחן הקטנים נותן להם קליות ואגוזים והנשים קונה להם בגדים ותכשיטין כפי ממונו וחייב להאכיל לגר ליתום ולאלמנה עם שאר עניים (דין תענית ביום טוב כמו בשבת ועיין לעיל סימן רפ\"ח):"
    },
    {
      "id": "orach_chaim-529-3",
      "section": 3,
      "text": "אדם אוכל ושותה ושמח ברגל ולא ימשוך בבשר וביין ובשחוק וקלות ראש לפי שאין השחוק וקלות ראש שמחה אלא הוללות וסכלות ולא נצטוינו על ההוללות והסכלות אלא על שמחה שיש בה עבודת היוצר:"
    },
    {
      "id": "orach_chaim-529-4",
      "section": 4,
      "text": "חייבים ב\"ד להעמיד שוטרים ברגלים שיהיו משוטטים ומחפשים בגנות ופרדסים ועל הנהרות שלא יתקבצו שם לאכול ולשתות אנשים ונשים ויבואו לידי עבירה וכן יזהירו בדבר זה לכל העם שלא יתערבו אנשים ונשים בבתיהם בשמחה ולא ימשכו ביין שמא יבואו לידי עבירה אלא יהיו כולם קדושים :"
    }
  ]
}