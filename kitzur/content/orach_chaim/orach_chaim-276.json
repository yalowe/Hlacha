{
  "id": "orach_chaim-276",
  "chapterLabel": "סימן 276",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-276-1",
      "section": 1,
      "text": "דיני נר שהדליק עכו\"ם בשבת. ובו ה סעיפים:עכו\"ם שהדליק את הנר בשביל ישראל אסור לכל אפי' למי שלא הודלק בשבילו: הגה ואין חילוק בזה בין קצב לו שכר או לא קצב או שעשאו בקבלנות או בשכירות דהואיל והישראל נהנה ממלאכה עצמה בשבת אסור בכל ענין. [הגהות אשירי פ\"ק דשבת וב\"י בשם סמ\"ג וסה\"ת] אבל אם הדליקו לצרכו או לצורך חולה ישראל אפי' אין בו סכנה: הגה או לצורך קטנים דהוא כחולה שאין בו סכנה [מרדכי פ\"ק דשבת] מותר לכל ישראל להשתמש לאורו וה\"ה לעושה מדורה לצרכו או לצורך חולה ויש אוסרים במדורה משום דגזרינן שמא ירבה בשבילו: הגה מיהו אם עשה עכו\"ם בבית ישראל מדעתו אין הישראל צריך לצאת אע\"פ שנהנה מנר או מן המדורה [טור]:"
    },
    {
      "id": "orach_chaim-276-2",
      "section": 2,
      "text": "ישראל ועכו\"ם שהסיבו יחד והדליק עכו\"ם נר אם רוב עכו\"ם מותר להשתמש לאורו ואם רוב ישראל או אפילו מחצה על מחצה אסור ואם יש הוכחה שלצורך עכו\"ם מדליקה כגון שאנו רואים שהוא משתמש לאורה אף על פי שרוב ישראל מותר: הגה י\"א דמותר לומר לעכו\"ם להדליק לו נר לסעודת שבת משום דסבירא ליה' דמותר אמירה לעכו\"ם אפי' במלאכה גמורה במקום מצוה [ר\"ן ס\"פ ר\"א דמילה בשם העיטור] שעל פי זה נהגו רבים להקל בדבר לצוות לעכו\"ם להדליק נרות לצורך סעודה בפרט בסעודת חתונה או מילה ואין מוחה בידם ויש להחמיר במקום שאין צורך גדול דהא רוב הפוסקים חולקים על סברא זו ועיין לקמן סי' ש\"ז ס\"ה:"
    },
    {
      "id": "orach_chaim-276-3",
      "section": 3,
      "text": "אם אומר אדם לעבדו או לשפחתו לילך עמו והדליקו הנר אע\"פ שגם הם צריכים לו אין זה לצורך העכו\"ם כיון שעיקר ההליכה בשביל ישראל: הגה ומותר לומר לעכו\"ם לילך עמו ליטול נר דלוק כבר הואיל ואינו עושה רק טלטול הנר בעלמא (רבי' ירוחם ני\"ב ח\"ב והגהות מרדכי פ\"ק דשבת והגהות מיי' פ\"י):"
    },
    {
      "id": "orach_chaim-276-4",
      "section": 4,
      "text": "אם יש נר בבית ישראל ובא עכו\"ם והדליק נר אחר מותר להשתמש לאורו בעוד נר ראשון דולק אבל לאחר שיכבה הראשון אסור להשתמש לאור השני וכן אם נתן שמן בנר הדולק מותר להשתמש עד כדי שיכלה השמן שהיה בו כבר ואח\"כ אסור: הגה ומותר למחות בעכו\"ם שבא להדליק נר או להוסיף שמן (טור):"
    },
    {
      "id": "orach_chaim-276-5",
      "section": 5,
      "text": "בארצות קרות מותר לעכו\"ם לעשות מדורה בשביל הקטנים ומותרין הגדולים להתחמם בו ואפילו בשביל הגדולים מותר אם הקור גדול שהכל חולים אצל הקור ולא כאותם שנוהגים היתר אע\"פ שאין הקור גדול ביום ההוא:"
    }
  ]
}