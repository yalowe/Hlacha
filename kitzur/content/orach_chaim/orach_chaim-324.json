{
  "id": "orach_chaim-324",
  "chapterLabel": "סימן שכ״ד",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-324-1",
      "section": 1,
      "text": "דין הכנת מאכל בהמה בשבת. ובו טו סעיפים:אין כוברין התבן בכברה שיפול המוץ לארץ ולא יניחנו במקום גבוה כדי שירד המוץ אבל נוטל בכברה ונותן לתוך האבוס אע\"פ שהמוץ נופל מאליו מותר כיון שאינו מכוין:"
    },
    {
      "id": "orach_chaim-324-2",
      "section": 2,
      "text": "לא ימדוד אדם שעורים לתת לפני בהמתו אלא משער באומד דעתו:"
    },
    {
      "id": "orach_chaim-324-3",
      "section": 3,
      "text": "אין גובלין מורסן לבהמה או לתרנגולים אבל נותנים בו מים ומעביר בו תרווד או מקל שתי וערב כיון שאינו ממרס בידו ולא מסבב התרווד או המקל מותר ומנערו מכלי אל כלי כדי שיתערב ומותר לערב המורסן כדרך זה בכלי אחד ומחלק אותו בכלים הרבה ונותן לפני כל בהמה ובהמה ומערב בכלי אחד אפי' כור ואפי' כורים ויש אוסרים ליתן מים על גבי מורסן בשבת ולא אמרו שמוליך בו שתי וערב אלא כשהיו המים נתונים עליו מבעוד יום (וע\"ל סי' שכ\"א סי\"ו גבי שום וחרדל כיצד נוהגין):"
    },
    {
      "id": "orach_chaim-324-4",
      "section": 4,
      "text": "קשים של שבלים שקושרים בב' או בג' מקומות מותר להתירן כדי שתאכל מהן הבהמה (הגה וי\"א דלא שרי להתיר רק בקשר שאינו של קיימא) (הגהות אלפסי) אבל אסור לשפשף בהם בידים כדרך שעושים באוכלי בהמה כדי שיהיו נוחים לאכלם דשווי אוכל בדבר שאינו אוכל מותר לעשותו אוכל אבל מטרח באוכלא בדבר שהוא ראוי לאכילה לא טרחינן ביה להכשירו ולתקנו יותר:"
    },
    {
      "id": "orach_chaim-324-5",
      "section": 5,
      "text": "עצים שקצצן מן האילן ויש מאכילים אותם לבהמה בעודם לחים מתירין ומפספסין (לשון שפשוף) בהם להאכילם שאינם ראוים בלא שפשוף:"
    },
    {
      "id": "orach_chaim-324-6",
      "section": 6,
      "text": "מחתכין דלועין לפני בהמה והוא שנתלשו מאתמול:"
    },
    {
      "id": "orach_chaim-324-7",
      "section": 7,
      "text": "מחתכין נבילה לפני הכלבים אפי' נתנבלה היום בין שהיתה מסוכנת בין שהיתה בריאה והני מילי בנבילה הקשה שאי אפשר להם לאכלה בלא חתיכה אבל אם היתה ראויה להם בלא חתיכה לא דמטרח במה שהוא ראוי לא טרחינן [וע\"ל סי' שכ\"א אם מותר לחתכו דק דק לפני העופות]:"
    },
    {
      "id": "orach_chaim-324-8",
      "section": 8,
      "text": "אין חותכין שחת [פי' ירק של תבואה שנקצר טרם נתבשל התבואה] וחרובין לפני בהמה בין דקה ובין גסה משום דבלא חיתוך נמי חזי לאכילה:"
    },
    {
      "id": "orach_chaim-324-9",
      "section": 9,
      "text": "אין אובסין את הגמל דהיינו שמאכילה בידו כל כך עד שמרחיבין בני מעיה כאבוס ולא דורסין דהיינו שדורס לו מאכל בגרונו למקום שאינו יכול להחזירו אבל מלעיטין אין מאמרים את העגלים אבל מלעיטין איזו המראה למקום שאינה יכולה להחזיר הלעטה למקום שהיא יכולה להחזיר: הגה ודין תרנגולים ואווזים כדין עגלים [מהרי\"ל]:"
    },
    {
      "id": "orach_chaim-324-10",
      "section": 10,
      "text": "מותר ליתן מאכל בפיהם של תרנגולים:"
    },
    {
      "id": "orach_chaim-324-11",
      "section": 11,
      "text": "אין נותנין מים ולא מזונות לפני דבורים ולא לפני יוני שובך ויוני עליה ולא לפני חזיר אבל נותנין לפני אווזין ותרנגולים ויוני בייתות וכן לפני כלב שמזונותיו עליך:"
    },
    {
      "id": "orach_chaim-324-12",
      "section": 12,
      "text": "מותר להאכיל תולעת המשי:"
    },
    {
      "id": "orach_chaim-324-13",
      "section": 13,
      "text": "מעמיד אדם בהמתו על גבי עשבים מחוברים ולא חיישינן שמא יתלוש מהם אבל לא על גבי מוקצה מפני שאיסורו קל וחיישי' שמא יתן לה ממנו בידים ודוקא להעמידה על גביו ממש אבל לעמוד בפניה בענין שלא תוכל להטות אלא דרך שם מותר:"
    },
    {
      "id": "orach_chaim-324-14",
      "section": 14,
      "text": "נוטלין מאכל מלפני חמור ונותנים לפני שור אבל אין נוטלים מלפני שור ליתן לפני חמור מפני שנמאס ברירי השור ואינו ראוי עוד לחמור: הגה ויש מחמירים ג\"כ בשאר מיני בהמות ליקח מלפני א' וליתן לפני אחרת שאינה מינה [מרדכי פ' תולין וסמ\"ג וסה\"ת]:"
    },
    {
      "id": "orach_chaim-324-15",
      "section": 15,
      "text": "אסור לגרוף האבוס לפני שור של פטם אפי' אבוס של כלי גזירה אטו של קרקע דאתי לאשווי גומות ואסור גם כן לסלק התבן לפניו לצדדין:"
    }
  ]
}