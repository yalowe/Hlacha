{
  "id": "orach_chaim-119",
  "chapterLabel": "סימן קי״ט",
  "title": "שולחן ערוך, אורח חיים",
  "partName": "אורח חיים",
  "sections": [
    {
      "id": "orach_chaim-119-1",
      "section": 1,
      "text": "דין הרוצה להוסיף בברכות. ובו ד סעיפים:אם רצה להוסיף בכל ברכ' מהאמצעיות מעין הברכה מוסיף כיצד היה לו חולה מבקש עליו רחמים בברכת רפאינו היה צריך פרנסה מבקש עלי' בברכת השנים ובשומע תפל' יכול לשאול כל צרכיו שהיא כוללת כל הבקשו': הגה וכשהוא מוסיף יתחיל בברכה ואח\"כ מוסיף אבל לא יוסיף ואח\"כ יתחיל הברכה (טור סימן תקס\"ז) ולהר\"ר יונה כשמוסיף בברכה מעין אותה ברכה אם מוסיף אותה בשביל כל ישראל אומר אותה בלשון רבים ולא בלשון יחיד ולא יוסיף אלא בסוף הברכ' ולא באמצע ואם שואל צרכיו ממש כגון שיש לו חולה בתוך ביתו או שהוא צריך לפרנסה יכול לשאול אפילו באמצע הברכה והוא שישאל בלשון יחיד ולא בלשון רבים ובברכת שומע תפלה וכן בסוף התפלה בין קודם יהיו לרצון בין אחריו יכול לשאול בין בלשון יחיד בין בלשון רבים בין צרכיו ממש בין צרכי רבים:"
    },
    {
      "id": "orach_chaim-119-2",
      "section": 2,
      "text": "יש מי שאומר שכשמוסיף בברכה לצורך יחיד לא יאריך:"
    },
    {
      "id": "orach_chaim-119-3",
      "section": 3,
      "text": "אם דילג או טעה בברכה אחת מהאמצעיות אינו צריך לחזור אלא לראש הברכה שטעה או שדילג ומשם ואילך יחזור על הסדר:"
    },
    {
      "id": "orach_chaim-119-4",
      "section": 4,
      "text": "שליח צבור שגמר גואל ישראל ושכח ולא אמר עננו לא יחזיר אפי' אם עדיין לא גמר רק רפאינו ואם חזר ברכה לבטל' היא (אלא יאמר עננו בשומע תפלה כיחיד):"
    }
  ]
}