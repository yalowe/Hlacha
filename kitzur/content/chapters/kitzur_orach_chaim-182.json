{
  "id": "kitzur_orach_chaim-182",
  "chapterLabel": "אורח חיים סימן קפב",
  "title": "Shulchan Arukh, Orach Chayim 182",
  "sections": [
    {
      "id": "kitzur_orach_chaim-182-s1",
      "section": 1,
      "text": "דיני כוס בהמ\"ז ושלא יהיה פגום. ובו ז סעיפים:יש אומרים שברכת המזון טעונה כוס אפילו ביחיד וצריך לחזור עליו ולא יאכל אם אין לו כוס לברך עליו אם הוא מצפה ואפשר שיהיה לו אפי' אם צריך לעבור זמן אכילה אחת ולפי זה אם שני' אוכלים יחד צריך לקחת כל אחד כוס לברכת המזון ויש אומרי' שאינה טעונה כוס אלא בשלשה ויש אומרים שאינה טעונה כוס כלל אפילו בשלשה: הגה ומ\"מ מצוה מן המובחר לברך על הכוס: [ר\"ן פ' ערבי פסחים]:"
    },
    {
      "id": "kitzur_orach_chaim-182-s2",
      "section": 2,
      "text": "כוס ברכת המזון אינו אלא של יין ולא משאר משקים אפילו קבע סעודתו עליהם ואם אין יין מצוי באותו מקום והשכר או שאר משקין הוו חמר מדינה מברכין עליהם חוץ מן המים: הגה ומה שנוהגין במדינות אלו לברך על השכר אין למחות דהא יש אומרים דאינו טעון כוס כלל ועוד דהא עיקר חמר מדינה הוא שכר וקובעין הסעודה עליו ואע\"ג דיין נמצא בעיר מ\"מ לא מקרי מצוי לדבר זה שהוא ביוקר ואי אפשר לקנות יין בכל סעודה לברך עליו אמנם המצוה מן המובחר לברך על יין [ד\"ע] ויש מדקדקין כשמברכין ביחיד על היין שלא לאחוז הכוס בידם רק מניחין אותו על השלחן לפניהם ונכון מנהג זה על דרך הקבלה (ב\"י):"
    },
    {
      "id": "kitzur_orach_chaim-182-s3",
      "section": 3,
      "text": "צריך שלא יהא פגום שאם שתה ממנו פגמו אבל אם שפך ממנו לתוך ידו או כלי אין בכך כלום ואפי' שתה מהכד או מחבית קטנה הוי פגום אבל אם שתה מחבית של עץ גדולה אין להקפיד יש מי שאומ' שאפי' מים פגומים פסולים למזוג בהם כוס של ברכ':"
    },
    {
      "id": "kitzur_orach_chaim-182-s4",
      "section": 4,
      "text": "אם היו כוסות המסובין פגומים צריך לתת מכוס הברכה לתוכם ויש מי שאומר שאינו צריך [וע\"ל סי' ק\"ץ וסי' ער\"א]:"
    },
    {
      "id": "kitzur_orach_chaim-182-s5",
      "section": 5,
      "text": "אם החזיר יין של כוס פגום לקנקן היין שבקנקן כשר משום דקמא קמא בטיל:"
    },
    {
      "id": "kitzur_orach_chaim-182-s6",
      "section": 6,
      "text": "יכולין לתקן כוס פגום ע\"י שיוסיפו מעט יין ואפי' ע\"י שיוסיפו עליו מים מיתקן:"
    },
    {
      "id": "kitzur_orach_chaim-182-s7",
      "section": 7,
      "text": "בשעת הדחק מברכין על כוס פגום:"
    }
  ],
  "version": 1
}