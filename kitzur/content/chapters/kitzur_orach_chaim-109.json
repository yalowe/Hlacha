{
  "id": "kitzur_orach_chaim-109",
  "chapterLabel": "אורח חיים סימן קט",
  "title": "Shulchan Arukh, Orach Chayim 109",
  "sections": [
    {
      "id": "kitzur_orach_chaim-109-s1",
      "section": 1,
      "text": "דין איך יתנהג היחיד לכוין בתפלתו עם הצבו' ובו ג סעיפים:הנכנס לבה\"כ ומצא צבור מתפללין אם יכול להתחיל ולגמור קודם שיגיע ש\"צ לקדושה או לקדיש יתפלל [וה\"ה אמן דהאל הקדוש ושומע תפלה דינן כקדיש וקדושה] [תוס' והרא\"ש ומרדכי פ' מי שמתו ותרומת הדשן סי' י\"א] ואם לאו אל יתפלל אם אין השעה עוברת ואם נכנס אחר קדושה אם יכול להתחיל ולגמור קודם שיגיע ש\"ץ למודים יתפלל ואם לאו אל יתפלל וה\"ה אם יכול להגיע למודים או לאחת מהברכות ששוחים בהם כשיגיע ש\"צ למודים יתפלל ואם צריך להתחיל כדי לסמוך גאולה לתפלה ונזדמן לו שמגיע ש\"צ למודים כשהוא באחת מהברכות (באמצעה) ישחה עמו אבל אם הוא בתחלתה או בסופה לא ישחה שאין שוחין בתחל' ברכה או בסופה אלא באבות ובהודאה:"
    },
    {
      "id": "kitzur_orach_chaim-109-s2",
      "section": 2,
      "text": "אם מתחיל להתפלל עם ש\"ץ כשיגיע עם ש\"ץ לנקדישך יאמר עמו מלה במלה כל הקדוש' כמו שהוא אומר וכן יאמר עמו מלה במל' ברכ' האל הקדוש וברכ' שומע תפל' וגם יכוין שכשיגיע ש\"ץ למודי' יגיע גם הוא למודי' או להטוב שמך ולך נאה להודו' כדי שישח' עם הש\"ץ במודים: הגה אבל לכתחלה לא יתחיל עד אחר שאמר קדושה והאל הקדוש אלא שאם הוצרך להתחיל מכח שהשעה עוברת או כדי לסמוך גאולה לתפלה דינא הכי [טור וד\"ע]:"
    },
    {
      "id": "kitzur_orach_chaim-109-s3",
      "section": 3,
      "text": "יחיד העומד בתפל' וכשיגיע למקום קדושה היו הצבור אומרים קדושה דסידרא אינו אומר קדוש עמהם שאין הקדושות שוות ונראה דה\"ה אם היו הצבור אומרים כתר שאינו אומר עמהם קדוש אלא ישתוק ויכוין למה שאומרים דשומע כעונה: הגה וי\"א דקדושת כתר דהיינו קדושת מוסף והיחיד מתפלל שחרית יוכל לומר עמהם דשניהם קדושת י\"ח וקדושתן שוה וכן נ\"ל עיקר [ולא פליג רשב\"א אגאונים שהביא ב\"י]:"
    }
  ],
  "version": 1
}