{
  "id": "kitzur_orach_chaim-263",
  "chapterLabel": "אורח חיים סימן רסג",
  "title": "Shulchan Arukh, Orach Chayim 263",
  "sections": [
    {
      "id": "kitzur_orach_chaim-263-s1",
      "section": 1,
      "text": "מי ומי המדליקין ואם טעו ביום המעונן. ובו יז סעיפים:יהא זהיר לעשות נר יפה ויש מכוונים לעשות שתי פתילות אחד כנגד זכור ואחד כנגד שמור: הגה ויכולין להוסיף ולהדליק ג' או ד' נרות וכן נהגו. האשה ששכחה פעם אחת להדליק מדלקת כל ימיה ג' נרות (מהרי\"ל) כי יכולין להוסיף על דבר המכוון נגד דבר אחר ובלבד שלא יפחות: (אשירי' ומרדכי מס' ר\"ה ריש פ' י\"ט):"
    },
    {
      "id": "kitzur_orach_chaim-263-s2",
      "section": 2,
      "text": "אחד האנשים ואחד הנשים חייבים להיות בבתיהם נר דלוק בשבת אפי' אין לו מה יאכל שואל על הפתחים ולוקח שמן ומדליק את הנר שזה בכלל עונג שבת הוא:"
    },
    {
      "id": "kitzur_orach_chaim-263-s3",
      "section": 3,
      "text": "הנשים מוזהרות בו יותר מפני שמצויות בבית ועוסקות בצרכי הבית ואם אין ידו משגת לקנות נר לשבת ולקידוש היום נר שבת קודם וכן אם אין ידו משגת לקנות נר שבת ונר לחנוכה נר שבת קודם משום שלום הבית דאין שלום בית בלא נר (ואם אין ידו משגת לקנות יין לקידוש ולקנות נר לחנוכה ע\"ל סימן תרע\"ח):"
    },
    {
      "id": "kitzur_orach_chaim-263-s4",
      "section": 4,
      "text": "לא יקדים למהר להדליקו בעוד היום גדול שאז אינו ניכר שמדליקו לכבוד שבת וגם לא יאחר ואם רוצה להדליק נר בעוד היום גדול ולקבל עליו שבת מיד רשאי כי כיון שמקבל עליו שבת מיד אין זו הקדמה ובלבד שיהא מפלג המנחה ולמעלה שהיא שעה ורביע קודם הלילה: הגה וע\"ל סי' רס\"ז ואם היה הנר דולק מבעוד היום גדול יכבנו ויחזור וידליקנו לצורך שבת (טור):"
    },
    {
      "id": "kitzur_orach_chaim-263-s5",
      "section": 5,
      "text": "כשידליק יברך ברוך אתה ה' אלהינו מלך העולם אשר קדשנו במצותיו וצונו להדליק נר של שבת אחד האיש ואחד האשה גם בי\"ט צריך לברך להדליק נר של י\"ט ובי\"ה בלא שבת יש מי שאומר שלא יברך וע\"ל סי' תר\"י: הגה יש מי שאומר שמברכין קודם ההדלקה ויש מי שאומר שמברך אחר ההדלקה (מרדכי סוף ב\"מ) וכדי שיהא עובר לעשייתו לא יהנה ממנו עד לאחר הברכה ומשימין היד לפני הנר אחר ההדלקה ומברכין ואח\"כ מסלקין היד וזה מקרי עובר לעשייה וכן המנהג (מהרי\"ל):"
    },
    {
      "id": "kitzur_orach_chaim-263-s6",
      "section": 6,
      "text": "בחורים ההולכים ללמוד חוץ לביתם צריכים להדליק נר שבת בחדרם ולברך עליו אבל מי שהוא אצל אשתו א\"צ להדליק בחדרו ולברך עליו לפי שאשתו מברכת בשבילו:"
    },
    {
      "id": "kitzur_orach_chaim-263-s7",
      "section": 7,
      "text": "אורח שאין לו חדר מיוחד וגם אין מדליקין עליו בביתו צריך להשתתף בפרוטה:"
    },
    {
      "id": "kitzur_orach_chaim-263-s8",
      "section": 8,
      "text": "ב' או ג' בעלי בתים אוכלים במקום אחד י\"א שכל אחד מברך על מנורה שלו ויש מגמגם בדבר ונכון ליזהר בספק ברכות ולא יברך אלא אחד. (הגה אבל אנו אין נוהגין כן):"
    },
    {
      "id": "kitzur_orach_chaim-263-s9",
      "section": 9,
      "text": "המדליקין בזויות הבית ואוכלים בחצר אם אין הנרות ארוכות שדולקות עד הלילה הוי ברכה לבטלה:"
    },
    {
      "id": "kitzur_orach_chaim-263-s10",
      "section": 10,
      "text": "לבעל הלכות גדולות כיון שהדליק נר של שבת חל עליו שבת ונאסר במלאכה ועל פי זה נוהגות קצת נשים שאחר שברכו והדליקו הנרות משליכות לארץ הפתילה שבידן שהדליקו בה ואין מכבות אותה ויש אומרים שאם מתנה קודם שתדליק שאינה מקבלת שבת עד שיאמר החזן ברכו מועיל ויש אומרים שאינו מועיל לה ויש חולקים על בעל הלכות גדולות ואומרים שאין קבלת שבת תלוי בהדלקת הנר אלא בתפלת ערבית שכיון שאמר החזן ברכו הכל פורשין ממלאכתם ולדידן כיון שהתחילו מזמור שיר ליום השבת הוי כברכו לדידהו: הגה והמנהג שאותה אשה המדלקת מקבלת שבת בהדלקה אם לא שהתנה תחלה ואפי' תנאי בלב סגי (מרדכי) אבל שאר בני הבית מותרין במלאכה עד ברכו ועיקר הדלקה תלויה בנרות שמדליקין על השלחן אבל לא בשאר הנרות שבבית (אור זרוע) וצריך להניח הנרות במקום שמדליקין ולא להדליק במקום זה ולהניח במקום אחר (מרדכי פ' ב\"מ):"
    },
    {
      "id": "kitzur_orach_chaim-263-s11",
      "section": 11,
      "text": "אע\"פ שלא התפללו הקהל עדיין אם קדם היחיד והתפלל של שבת מבע\"י חל עליו קבלת שבת ואסור בעשיית מלאכה ואפילו אם אומר שאינו רוצה לקבל שבת:"
    },
    {
      "id": "kitzur_orach_chaim-263-s12",
      "section": 12,
      "text": "אם רוב הקהל קבלו עליהם שבת המיעוט נמשכים אחריהם בעל כרחם:"
    },
    {
      "id": "kitzur_orach_chaim-263-s13",
      "section": 13,
      "text": "אדם שבא לעיר בערב שבת וכבר קבלו אנשי העיר עליהם שבת אע\"פ שעדיין היום גדול אם היו עליו מעות או שום חפץ מניחו ליפול:"
    },
    {
      "id": "kitzur_orach_chaim-263-s14",
      "section": 14,
      "text": "אם ביום המעונן טעו צבור וחשבו שחשכה והדליקו נרות והתפללו תפלת ערבית של שבת ואחר כך נתפזרו העבים וזרחה חמה אינם צריכים לחזור ולהתפלל ערבית אם כשהתפללו היה מפלג המנחה ולמעלה ואם יחיד הוא שטעה בכך צריך הוא לחזור ולהתפלל ערבית ולענין עשיית מלאכה בין צבור בין יחיד מותרים דקבלת שבת היתה בטעות וי\"א שאותם שהדליקו נרות אסורים בעשיית מלאכ' ושאר אנשי הבית מותרין וי\"א שאותו נר שהודלק לשם שבת אסור ליגע בו ולהוסיף בו שמן אפילו אם כבה אסור לטלטלו:"
    },
    {
      "id": "kitzur_orach_chaim-263-s15",
      "section": 15,
      "text": "מי ששהה להתפלל מנחה בע\"ש עד שקבלו הקהל שבת לא יתפלל מנחה באותו בהכ\"נ אלא ילך חוץ לאותו בית הכנסת ויתפלל תפלה של חול והוא שלא קבל שבת עמהם אבל אם ענה וקבל שבת עמהם אינו יכול להתפלל תפלת חול אלא יתפלל ערבית שתים:"
    },
    {
      "id": "kitzur_orach_chaim-263-s16",
      "section": 16,
      "text": "אם בא לבהכ\"נ סמוך לקבלת הצבור שבת מתחיל להתפלל מנחה ואע\"פ שבעודו מתפלל יקבלו הצבור שבת אין בכך כלום הואיל והתחיל בהיתר:"
    },
    {
      "id": "kitzur_orach_chaim-263-s17",
      "section": 17,
      "text": "י\"א שמי שקיבל עליו שבת קודם שחשכה מותר לומר לישראל חבירו לעשות לו מלאכה: הגה ומותר ליהנות מאותה המלאכה בשבת וכ\"ש במוצאי שבת. ומי שמאחר להתפלל במוצאי שבת או שממשיך סעודתו בלילה מתר לומר לחברו ישראל שכבר התפלל והבדיל לעשות לו מלאכתו להדליק לו נרות ולבשל לו ומותר ליהנות ולאכול ממלאכתו כן נ\"ל:"
    }
  ],
  "version": 1
}