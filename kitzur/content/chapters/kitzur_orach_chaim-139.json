{
  "id": "kitzur_orach_chaim-139",
  "chapterLabel": "אורח חיים סימן קלט",
  "title": "Shulchan Arukh, Orach Chayim 139",
  "sections": [
    {
      "id": "kitzur_orach_chaim-139-s1",
      "section": 1,
      "text": "סדר קריאת התורה וברכותיה. ובו יא סעיפים:במקום שנהגו שהעולה עצמו קורא בקול רם אם לא סידר תחלה הפרשה פעמים שלש בינו לבין עצמו לא יעלה: ובמקום שהחזן קורא הוא צריך לסדר תחלה [ב\"י]:"
    },
    {
      "id": "kitzur_orach_chaim-139-s2",
      "section": 2,
      "text": "מי שאינו יודע לקרות צריך למחות בידו שלא יעלה לספר תורה ואם צריכים לזה שאינו יודע לקרות לפי שהוא כהן או לוי ואין שם אחר זולתו אם כשיקרא לו ש\"צ מלה במלה יודע לאומרה ולקרותה מן הכתב יכול לעלות ואם לאו לא יעלה:"
    },
    {
      "id": "kitzur_orach_chaim-139-s3",
      "section": 3,
      "text": "אפילו ראש הכנסת או חזן לא יקרא עד שיאמרו לו קרא ונהגו ששליח צבור כשרוצה מברך וקורא בלי נטילת רשות משום דהוי כאלו משעה שמינוהו לש\"ץ הרשוהו על כך: הגה ובמדינות אלו אין נוהגין כן ואין החזן עולה רק כשהסגן אומר לו לעלות אבל אין קורין לו בשמו כמו שאר העולים שקוראים אותם בשמם פלוני בר פלוני. מי שאביו מומר לעכו\"ם קורין בשם אבי אביו אבל לא בשמו לבד שלא לביישו ברבים [ת\"ה סי' כ\"א וס\"ח] ודוקא שלא עלה מימיו בשם אביו אבל אם הוא גדול והורגל באותו העיר לעלות בשם אביו והמיר אביו קורין אותו בשם אביו כמו שהורגל שלא לביישו ברבים וכן אם איכא למיחש לאיבת המומר [מהר\"ם פאדואה סי' פ\"ז] ואסופי ושתוקי קורין אותו בשם אבי אמו ואם אינו יודע קורין אותו בשם אברה' כמו לגר: [ד\"ע] סומא אינו קורא לפי שאסור לקרות אפי' אות אחת שלא מן הכתב [ומהרי\"ל כתב דעכשיו קורא סומא כמו שאנו מקרין בתורה לע\"ה]:"
    },
    {
      "id": "kitzur_orach_chaim-139-s4",
      "section": 4,
      "text": "כל הקורים מברכין לפניה ולאחריה ופותח הספר קודם שיברך ורואה הפסוק שצריך להתחיל בו ואח\"כ יברך ולאחר שקרא גולל ומברך: הגה ובשעה שמברך ברכה ראשונה יהפוך פניו אל הצד שלא יהא נראה כמברך מן התורה [כל בו] ונראה לי שיהפוך פניו לצד שמאלו:"
    },
    {
      "id": "kitzur_orach_chaim-139-s5",
      "section": 5,
      "text": "נהגו לכסות הכתב בסודר בין גברא לגברא (ובמדינות אלו נהגו שהיא מגוללת בין גברא לגברא וכן עיקר):"
    },
    {
      "id": "kitzur_orach_chaim-139-s6",
      "section": 6,
      "text": "אומר ברכו והברכות בקול רם והאומרם בלחש טועה ויש אומרים שצריך לחזור ולברך בקול רם: הגה כדי שישמעו העם ויענו ברוך ה' המבורך לעולם ועד [טור] ואם לא שמעו הצבור את המברך אף על פי ששמעו החזן עונה לא יענו עמו אלא עונין אמן על דברי החזן [ב\"י בשם הר\"י ואורחת חיים וכל בו]:"
    },
    {
      "id": "kitzur_orach_chaim-139-s7",
      "section": 7,
      "text": "אחר שענו העם ברכו את ה' המבורך חוזר המברך ואומר ברוך ה' המבורך לעולם ועד כדי לכלול המברך עצמו בכלל המברכים:"
    },
    {
      "id": "kitzur_orach_chaim-139-s8",
      "section": 8,
      "text": "אפילו ברך ברכת התורה לעצמו ותכף קראוהו לקרות בתורה צריך לחזור ולברך אשר בחר בנו כשקורא בתורה דמשום כבוד התורה נתקנה כשקורא בצבור:"
    },
    {
      "id": "kitzur_orach_chaim-139-s9",
      "section": 9,
      "text": "אם קראוהו לקרות בתורה קודם שיברך ברכת התורה לעצמו כבר נפטר מלברך ברכת אשר בחר בנו דלא גרע ממי שנפטר באהבה רבה:"
    },
    {
      "id": "kitzur_orach_chaim-139-s10",
      "section": 10,
      "text": "ברכה אחרונה אשר נתן לנו תורת אמת זו תורה שבכתב וחיי עולם נטע בתוכנו הוא תורה שבעל פה:"
    },
    {
      "id": "kitzur_orach_chaim-139-s11",
      "section": 11,
      "text": "הקורא בתורה צריך לאחוז בספר תורה בשעת ברכה: הגה וסמכו מנהג זה על מה שנא' ביהושע לא ימוש ספר התורה הזה מפיך חזק ואמץ ומזה נהגו לומר למסיים לקרות בתורה בכל פעם חזק (ב\"י בשם אורח חיים):"
    }
  ],
  "version": 1
}