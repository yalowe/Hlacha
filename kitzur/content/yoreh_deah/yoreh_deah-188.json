{
  "id": "yoreh_deah-188",
  "chapterLabel": "סימן 188",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-188-1",
      "section": 1,
      "text": "דיני מראות הדם. ובו ו' סעיפים: כל מראה אדום בין אם היא כהה הרבה או עמוק טמאים וכן כל מראה שחור ואין טהור אלא מראה לבן וכן מראה ירוק אפי' כמראה השעוה או הזהב וכ\"ש הירוק ככרתי או כעשבים (מרדכי) (וכן מראה שקורין בל\"א בלו\"א בכלל ירוק הוא) ואפי' יש בו סמיכות דם והוא עב הרבה ואפילו הרגישה שנפתח מקורה ובדקה מיד ומצאה מראות הללו טהורה. (ד\"ע דלא כת\"ה סימן רמ\"ו דמגמגם בזה): הגה וכן עיקר (ב\"י וטור) דלא כיש מחמירין לטמאה אם יש בו סמיכות והוא עב (ת\"ה סימן רמ\"ו) (ואם הרגישה שנפתח מקורה ובדקה מיד ולא מצאה כלום ע\"ל סימן ק\"ץ):"
    },
    {
      "id": "yoreh_deah-188-2",
      "section": 2,
      "text": "נאמנת אשה לומר כזה ראיתי ואבדתיו ואם הוא מראה לבן או ירוק טהור אבל אם הביאה לפנינו דם והחזקנוהו בטמא או אפילו נסתפקנו אם הוא טמא או טהור והיא אומרת חכם פלוני טיהר לי כיוצא בזה אין סומכין עליה:"
    },
    {
      "id": "yoreh_deah-188-3",
      "section": 3,
      "text": "הכניסה שפופרת והוציאה בה דם טהורה וכן אם ראתה דם בחתיכה אפי' היא מבוקעת והדם בבקעים בענין שנוגע בבשרה טהורה כיון שאין דרך לראות כן וכן אשה שנעקר מקור שלה וכמין חתיכות בשר נופלים בבית החיצון טהורה: הגה אפילו ראתה דם כל זמן שהחתיכות בבית החיצון שלה טהורה דתלינן הדם בחתיכה זו הואיל וידעינן ודאי שנעקר מקורה ומחמת מכה היא (כן משמע בטור ורבינו ירוחם והרא\"ש): והוא שהטילה החתיכות במים פושרין ולא נמוחו ודוקא חתיכות קטנות דומיא דשפופרת אבל חתיכה גדולה טמאה אפילו לא ראתה כלום לפי שאי אפשר לפתיחת הקבר בלא דם אפילו בנפל שלא נגמרה צורתו:"
    },
    {
      "id": "yoreh_deah-188-4",
      "section": 4,
      "text": "כל דם היוצא מן האשה בין לח בין יבש טמאה ולא עוד אלא אפי' יצא ממנה צורת בריה כמין קליפות או כמין שערות או כמין יבחושים אדומים טמאה והוא שיהיו נמוחים בתוך מעת לעת על ידי ששורים אותם במים פושרים ויהיו המים פושרים כל משך מעת לעת שהם בתוכו ושיעור החימום כמו מים שנשאבו בקיץ מהנהר או מהמעין ועמדו בבית שחום הבית מחממתן וכחימום של אלו כך הוא שיעור פושרים בימות החורף (וסתם פושרים אינן חמין יותר מחמימות הרוק (ב\"י בשם ריטב\"א פ' המפלת)) ואם הם קשים כל כך שאינם נמוחים בתוך מעת לעת טהורה אפילו הם נמוחים על ידי מיעוך שממעכן בצפרניו (ואם מעכבן בצפרניו ולא נימוחו טהורה ואין צריך לבדוק ע\"י שריה). (המ\"מ פ\"ה וכ\"כ הב\"י בשם הרשב\"א):"
    },
    {
      "id": "yoreh_deah-188-5",
      "section": 5,
      "text": "במה דברים אמורים שאם לא נמוחו טהורה בזמן שהם יבשים גמורים שאין עמהם דם כלל אבל אם יש עליהם שום לחלוח דם טמאה: הגה והוא הדין אם נתמעכו או נימוחו קצתן וקצתן לא נימוחו דטמאה (פסקי מהרא\"י סימן מ\"ז) מיהו נראה לי דאם בדקה ג\"פ כל מה שראתה ולא נימוחו כלל שוב אינה צריכה לבדוק מה שהיא רואה אח\"כ כדרך זה שהרי הוחזקה שדברים אלו אינן דם רק באים ממכה שבגופה ודוקא באשה שיש לה וסת ושלא בשעת וסתה כמו שנתבאר גבי מכה לעיל סימן קפ\"ז:"
    },
    {
      "id": "yoreh_deah-188-6",
      "section": 6,
      "text": "בד\"א שצריך בדיקה בשריה במפלת כמין קליפות ושערות אבל חתיכת דם אע\"פ שקשה ואינו נימוח טמאה וי\"א שגם לזה צריך בדיקה בשריה אם היא חתיכה קטנה כשיעור שפופרת קנה דק שבדקים (ד\"ע):"
    }
  ]
}