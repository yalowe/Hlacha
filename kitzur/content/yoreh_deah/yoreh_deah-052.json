{
  "id": "yoreh_deah-052",
  "chapterLabel": "סימן 52",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-052-1",
      "section": 1,
      "text": "דין עוף שנפל לאור ושינוי מראה באיברים. ובו ז' סעיפים: עוף שנפל לאור ונחמרו בני מעיו ונשתנו הלב וקורקבן וכבד שדרכם להיות אדומים והוריקו ככרתי או המעיים שדרכן להיות ירוקים האדימו טריפה אפי' במשהו מהם שנשתנו ואפי' לא הגיע לחלל כיון שנשתנו מחמת מכות אש סופן לינקב והכבד אין השינוי אוסר בו אלא א\"כ נשתנה כנגד המעיים דהיינו בראש הדק שלו וכלפי פנים או אם הוריק כנגד המרה או כנגד כל מקום חיותה אבל הריאה אין חוששין לה מפני שצלעותיה מגינות עליה: הגה וטחול שהוריקה בסומכיה אפילו רק משהו טרפה שסופו לינקב (ב\"י לדעת הרשב\"א):"
    },
    {
      "id": "yoreh_deah-052-2",
      "section": 2,
      "text": "הא דשינוי פוסל באברים אלו דוקא כשעמדו בשינוים אחר ששלקן אבל אם שלקן וחזרו למראיהן כשר:"
    },
    {
      "id": "yoreh_deah-052-3",
      "section": 3,
      "text": "אם לא נשתנו אברים אלו ואירע ששלקן ונשתנו טריפה כיון שנפלה לאור:"
    },
    {
      "id": "yoreh_deah-052-4",
      "section": 4,
      "text": "אין ירקות פוסל בכבד של עוף בייתי שיש במינו מדבריי שכל המדבריים כבדן ירוק ככרתי:"
    },
    {
      "id": "yoreh_deah-052-5",
      "section": 5,
      "text": "נפלה לאור ואין ידוע אם נחמרו בני מעיה צריכה בדיקה ואי ליתא קמן למבדקה אסורה:"
    },
    {
      "id": "yoreh_deah-052-6",
      "section": 6,
      "text": "נמצא שינוי באחד מאברים אלו אע\"פ שאין ידוע לנו שנפלה לאור טריפה: הגה ויש מכשירין כל זמן דלא ידעינן שנפלה לאור אלא תלינן השינוי בדבר אחר (ר\"ן ומרדכי בשם ראבי\"ה ורש\"י ומהרא\"י בשער ל\"ב ורא\"ש וע\"פ) ויש לסמוך עלייהו:"
    },
    {
      "id": "yoreh_deah-052-7",
      "section": 7,
      "text": "אין טרפות שינוי אברים אלו פוסל אלא בעוף אבל בבהמה אין שינוי אברים אלו פוסל אפילו ידענו שנפלה לאור: הגה ויש אוסרין גם בבהמה בידוע שנפלה לאור ונשתנו מעיה והכי נהוג (מרדכי והג\"א בשם כמה גדולים ורשב\"א וראב\"ד ואו\"ה):"
    }
  ]
}