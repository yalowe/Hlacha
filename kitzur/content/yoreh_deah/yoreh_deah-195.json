{
  "id": "yoreh_deah-195",
  "chapterLabel": "סימן 195",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-195-1",
      "section": 1,
      "text": "דברים האסורין בזמן נדותה. ובו י\"ז סעיפים:חייב אדם לפרוש מאשתו בימי טומאתה עד שתספור ותטבול (ואפילו שהתה זמן ארוך ולא טבלה) תמיד היא בנדתה עד שתטבול (ב\"י בשם פוסקים) ולא ישחוק ולא יקל ראש עמה (אפילו בדברים) (טור וב\"י בשם רשב\"א מאבות דרבי נתן) שמא ירגיל לעבירה אבל מותר להתייחד עמה דכיון שבא עליה פעם א' תו לא תקיף יצריה (ל' עצמו):"
    },
    {
      "id": "yoreh_deah-195-2",
      "section": 2,
      "text": "לא יגע בה אפילו באצבע קטנה ולא יושיט מידו לידה שום דבר ולא יקבלנו מידה שמא יגע בבשרה (וכן על ידי זריקה מידו לידה או להיפך אסור) (ב\"ז ס\"ס קנ\"ד והגהות ש\"ד בשם מהר\"ם):"
    },
    {
      "id": "yoreh_deah-195-3",
      "section": 3,
      "text": "לא יאכל עמה על השלחן אא\"כ יש שום שינוי שיהיה שום דבר מפסיק בין קערה שלו לקערה שלה לחם או קנקן או שיאכל כל אחד במפה שלו: הגה וי\"א הא דצריכין הפסק בין קערה שלו לקערה שלה היינו דוקא כשאינן אוכלין בקערה אחת כשהיא טהורה אבל אם אוכלין בקערה אחת כשהיא טהורה סגי אם אוכלת בקערה בפני עצמה וא\"צ היכר אחר (הגהות אשירי בשם ר\"י והגהות אלפסי) וכן נוהגין י\"א שאסור לו לאכול משיורי מאכל שלה (מצא בקונטרס דהלכות נדה) כמו שאסור לשתות משיורי כוס שלה וכמו שיתבאר:"
    },
    {
      "id": "yoreh_deah-195-4",
      "section": 4,
      "text": "לא ישתה משיורי כוס ששתתה היא: הגה אם לא שמפסיק אדם אחר ביניהם (טור בשם סמ\"ג) או שהורק מכוס זה אל כוס אחר אפילו הוחזר לכוס ראשון (הגהמי\"י בשם רא\"ם ורוקח סימן שי\"ח ומרדכי ואגודה פ\"ק דשבת) ואם שתתה והוא אינו יודע ורוצה לשתות מכוס שלה אינה צריכה להגיד לו שלא ישתה (שם) והיא מותרת לשתות מכוס ששתה הוא (ג\"ז שם) ואם שתתה מכוס והלכה לה י\"א שמותר לו לשתות המותר דמאחר שכבר הלכה אין כאן חבה (בקונטרס הנ\"ל):"
    },
    {
      "id": "yoreh_deah-195-5",
      "section": 5,
      "text": "לא ישב במטה המיוחדת לה אפילו שלא בפניה: הגה ואסור לישב על ספסל ארוך שמתנדדת ואינה מחוברת לכותל כשאשתו נדה יושבת עליו (מרדכי פ\"ק דשבת בשם צפנת פענח בשם רש\"י) ויש מתירים כשאדם אחר מפסיק ויושב ביניהם (אגודה פ' התינוקת ות\"ה סימן רנ\"א) וכן לא ילך עם אשתו בעגלה אחת או בספינה אחת אם הולך רק דרך טיול כגון לגנות ופרדסים וכיוצא בזה אבל אם הולך מעיר לעיר לצרכיו מותר אף על פי שהוא ואשתו הם לבדן ובלבד שישבו בדרך שלא יגעו זה בזה (כל זה בת\"ה סימן רנ\"א):"
    },
    {
      "id": "yoreh_deah-195-6",
      "section": 6,
      "text": "לא יישן עמה במטה אפילו כל אחד בבגדו ואין נוגעין זה בזה: הגה ואפילו יש לכל אחד מצע בפני עצמו (ב\"י דלא כר' ירוחם) ואפילו אם שוכבים בב' מטות והמטות נוגעות זו בזו אסור (מרדכי פ\"ק דשבת בשם הר\"מ):"
    },
    {
      "id": "yoreh_deah-195-7",
      "section": 7,
      "text": "לא יסתכל אפילו בעקבה ולא במקומות המכוסים שבה: (אבל מותר להסתכל בה במקומות הגלוים אע\"פ שנהנה בראייתה) (ב\"י בשם הרמב\"ם):"
    },
    {
      "id": "yoreh_deah-195-8",
      "section": 8,
      "text": "ראוי לה שתייחד לה בגדים לימי נדותה כדי שיהיו שניהם זוכרים תמיד שהיא נדה:"
    },
    {
      "id": "yoreh_deah-195-9",
      "section": 9,
      "text": "בקושי התירו לה להתקשט בימי נדתה אלא כדי שלא תתגנה על בעלה:"
    },
    {
      "id": "yoreh_deah-195-10",
      "section": 10,
      "text": "כל מלאכות שהאשה עושה לבעלה נדה עושה לו חוץ ממזיגת הכוס שאסורה למזוג הכוס (בפניו) (ב\"י וכן משמע ממרדכי פ\"ק דשבועו' וכ\"מ מדברי הפוסקים) ולהניחו לפניו על השלחן אא\"כ תעשה שום היכר כגון שתניחנו על השלחן ביד שמאל או תניחנו על הכר או על הכסת אפילו ביד ימינה:"
    },
    {
      "id": "yoreh_deah-195-11",
      "section": 11,
      "text": "אסורה להציע מטתו בפניו ודוקא פריסת סדינים והמכסה שהוא דרך חבה אבל הצעת הכרים והכסתות שהוא טורח ואינו דרך חבה שרי ושלא בפניו הכל מותר אפילו הוא יודע שהיא מצעת אותם:"
    },
    {
      "id": "yoreh_deah-195-12",
      "section": 12,
      "text": "אסורה ליצוק לו מים לרחוץ פניו ידיו ורגליו אפילו אינה נוגעת בו ואפילו הם מים צוננים:"
    },
    {
      "id": "yoreh_deah-195-13",
      "section": 13,
      "text": "כשם שאסורה למזוג לו כך הוא אסור למזוג לה ולא עוד אלא אפילו לשלוח לה כוס של יין אסור לא שנא כוס של ברכה לא שנא כוס אחר אם הוא מיוחד לה אבל אם שותים הם מאותו הכוס ושתית איהי אבתרייהו לית לן בה:"
    },
    {
      "id": "yoreh_deah-195-14",
      "section": 14,
      "text": "כל אלו ההרחקות צריך להרחיק בין בימי נדותה בין בימי ליבונה שהם כל ימי ספירתה ואין חלוק בכל אלו בין רואה ממש למוצאת כתם: הגה וי\"א דאין להחמיר בימי ליבונה בענין איסור אכילה עמה בקערה (הגה במרדכי בשם ראבי\"ה) וכן נוהגין להקל בזה ויש להחמיר:"
    },
    {
      "id": "yoreh_deah-195-15",
      "section": 15,
      "text": "אם הוא חולה ואין לו מי שישמשנו זולתה מותרת לשמשו רק שתזהר ביותר שתוכל להזהר מהרחצת פניו ידיו ורגליו והצעת המטה בפניו:"
    },
    {
      "id": "yoreh_deah-195-16",
      "section": 16,
      "text": "אשה חולה והיא נדה אסור לבעלה ליגע בה כדי לשמשה כגון להקימה ולהשכיבה ולסמכה (וי\"א דאם אין לה מי שישמשנה מותר בכל (הגהות ש\"ד והגהות מרדכי פ\"ק דשבת בשם הר\"מ) וכן נוהגין אם צריכה הרבה לכך):"
    },
    {
      "id": "yoreh_deah-195-17",
      "section": 17,
      "text": "אם בעלה רופא אסור למשש לה הדפק: הגה ולפי מה שכתבתי דנוהגין היתר אם צריכה אליו דמשמש לה כ\"ש דמותר למשש לה הדפק אם אין רופא אחר וצריכה אליו ויש סכנה בחליה (כך דקדק הב\"י מלשון הרמב\"ן סי' קכ\"ז) ועיין בא\"ח סימן פ\"ח אם מותר לנדה ליכנס לבית הכנסת ולהתפלל:"
    }
  ]
}