{
  "id": "yoreh_deah-379",
  "chapterLabel": "סימן 379",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-379-1",
      "section": 1,
      "text": "דין ברכת המזון בבית האבל. ובו ה' סעיפים:כשמברכין ברכת המזון בבית האבל אומר ברכה רביעית בנוסח זו בא\"י אלהינו מלך העולם האל אבינו מלכנו בוראנו גואלנו קדושנו קדוש יעקב המלך החי הטוב והמטיב אל אמת דיין אמת שופט בצדק וכו': הגה לוקח נפשות במשפט שליט בעולמו לעשות בו כרצונו כי כל דרכיו במשפט ואנחנו עמו ועבדיו ובכל אנחנו חייבים להודות לו ולברכו גודר פרצות ישראל הוא יגדור הפרצה הזאת מעלינו ומעל אבל זה לחיים ולשלום (טור):"
    },
    {
      "id": "yoreh_deah-379-2",
      "section": 2,
      "text": "יש מוסיפים בברכה שלישית נחם ה' אלהינו את אבלי ירושלים ואת האבלים המתאבלים באבל הזה נחמם מאבלם ושמחם מיגונם כאמור כאיש אשר אמו תנחמנו וגו' בא\"י מנחם ציון בבנין ירושלים:"
    },
    {
      "id": "yoreh_deah-379-3",
      "section": 3,
      "text": "יש אומרים בברכת זימון נברך מנחם אבלים שאכלנו משלו:"
    },
    {
      "id": "yoreh_deah-379-4",
      "section": 4,
      "text": "בשבת אם בירך ביחיד או בג' אבלים מברך כדרך שמברך בחול דצינעא הוא ואם אכלו אחרים עמו וברכו אין מזכירין מעין המאורע דכיון דאיכא אחרים לאו צינעה הוא:"
    },
    {
      "id": "yoreh_deah-379-5",
      "section": 5,
      "text": "אבל מצטרף לתפלה ולזימון בין לג' בין לעשרה:"
    }
  ]
}