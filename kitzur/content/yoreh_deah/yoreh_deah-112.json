{
  "id": "yoreh_deah-112",
  "chapterLabel": "סימן 112",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-112-1",
      "section": 1,
      "text": "דיני פת של עובדי כוכבים. ובו ט\"ז סעיפים:אסרו חכמים לאכול פת של עממים עובדי כוכבים משום חתנות (ואפילו במקום דליכא משום חתנות אסור) (רשב\"א סימן רמ\"ח) ולא אסרו אלא פת של חמשת מיני דגן אבל פת של קטנית ושל אורז ודוחן אינו בכלל פת סתם שאסרו: הגה וגם אינו אסור משו' בישולי עובדי כוכבי' אם אינו עולה על שלחן מלכי' (טור וב\"י בשם תשו' הרא\"ש):"
    },
    {
      "id": "yoreh_deah-112-2",
      "section": 2,
      "text": "יש מקומות שמקילין בדבר ולוקחים פת מנחתום העובד כוכבים במקום שאין שם נחתום ישראל מפני שהיא שעת הדחק (וי\"א דאפילו במקום שפת ישראל מצוי שרי) (ב\"י לדעת המרדכי וסמ\"ק והג\"א ומהרא\"י ואו\"ה ריש כלל מ\"ד) אבל פת של בעלי בתים אין שם מי שמורה בה להקל שעיקר הגזרה משום חתנות ואם יאכל פת בעלי בתים יבא לסעוד אצלם: הגה ולא מיקרי פת בעל הבית אלא אם עשאו לבני ביתו אבל עשאו למכור מיקרי פלטר אע\"פ שאין דרכו בכך וכן פלטר שעשאו לעצמו מיקרי בעל הבית (כך משמע בב\"י):"
    },
    {
      "id": "yoreh_deah-112-3",
      "section": 3,
      "text": "יש מי שאומר שאם פלטר הזמין ישראל הרי פתו כפת בעל הבית:"
    },
    {
      "id": "yoreh_deah-112-4",
      "section": 4,
      "text": "מקום שאין פלטר ישראל מצוי לדעת המתירין ליקח פת מפלטר עובד כוכבים אם הגיע שם פלטר ישראל הרי פת פלטר עובד כוכבים אסורה עד שימכור פלטר ישראל פתו ולאחר שכלה פת ישראל חוזר פתו של עובד כוכבים להכשירו:"
    },
    {
      "id": "yoreh_deah-112-5",
      "section": 5,
      "text": "יש אומרים שמי שיש בידו פת או שיש פלטר ישראל ויש פלטר עובד כוכבים עושה פת יפה ממנו או ממין אחר שאין בידו של פלטר ישראל מותר לקנות מפלטר עובד כוכבים במקום שנהגו היתר בפת של פלטר דכיון דדעתו נוחה יותר בפת פלטר זה מפני חשיבותו בעיניו ה\"ז בפת דחוקה לו:"
    },
    {
      "id": "yoreh_deah-112-6",
      "section": 6,
      "text": "במקום שנהגו היתר בפת של פלטר אפי' הוא נלוש בביצים או שביצים טוחים על פניו מותר אבל אינפנ\"דה שאפאה עובד כוכבים אסור לאכול מהפת שלה (ע\"ל סימן קי\"ג ס\"ג): הגה ויש אוסרים בפת שביצים טוחים על פניו משום שהן בעין ואינם בטלים לגבי פת ויש בהם משום בשולי עובד כוכבים (תוספות וסמ\"ג והגהות אשיר\"י וארוך ומרדכי פא\"ט וסמ\"ק סי' ר\"ז) וכן נוהגין) ואותן נילו\"ש שקורין קיכלי\"ך או מיני מתיקה שקורין לעקו\"ך הם בכלל פת ובמקום שנוהגין היתר בפת של עובד כוכבים גם הם מותרים ולא אמרינן שיש בהם משום בשולי עובד כוכבים ויש מיני נילו\"ש שקורין קיכלי\"ך שאופין אותם על ברזלים ומושחים הברזל בשעת אפייה בחלב או חזיר באותן יש ליזהר ולאסרן וכן המנהג (מהרא\"י בהגהת ש\"ד ואגור בשם ר\"י מפרי\"ש):"
    },
    {
      "id": "yoreh_deah-112-7",
      "section": 7,
      "text": "פת בעה\"ב אסורה לעולם אפילו קנאה פלטר ממנו ואפילו שלחה לישראל לביתו וכן אפי' שלחה אותה ישראל לאחר אסורה לעולם ושל פלטר מותרת לעולם אפי' קנאה בעה\"ב ממנו שלא הלכו באיסור זה אחר מי שהפת בידו עכשיו אלא אחר מי שהיה לו בשעת אפייה:"
    },
    {
      "id": "yoreh_deah-112-8",
      "section": 8,
      "text": "יש מי שאומר דבמקום שאין פלטר מצוי כלל מותר אפי' של בעלי הבתים (וא\"צ להמתין על פת כשר וכן נוהגין) (ב\"י בשם א\"ח):"
    },
    {
      "id": "yoreh_deah-112-9",
      "section": 9,
      "text": "הדליק עובד כוכבים התנור ואפה בו ישראל או שהדליק ישראל ואפה עובד כוכבים או שהדליק העובד כוכבים ואפה העובד כוכבים ובא ישראל וניער האש מעט הרי זה מותר ואפי' לא זרק אלא עץ אחד לתוך התנור התיר כל הפת שבו שאין הדבר אלא להיות היכר שהפת שלהן אסורה. (ואם נפח באש הוי כחיתוי) (עוד סימן קי\"ג ובאגור בשם ר\"י מולין והוא בתשובת מהרי\"ל רכ\"א):"
    },
    {
      "id": "yoreh_deah-112-10",
      "section": 10,
      "text": "אם אפו בתנור על ידי עובד כוכבים ג' פעמים ביום א' והכשירו התנור על ידי קיסם בב' הפעמים ובפעם השלישית לא הכשירו מותר (מרדכי) : הגה וי\"א דאם הכשיר התנור פעם א' ולא עמד התנור מעת לעת בלא היסק אפילו אפאו בו כך כמה ימים הכל מותר מכח הכשר הראשון (ארוך כלל ע\"ד ואגור) ויש לסמוך על זה:"
    },
    {
      "id": "yoreh_deah-112-11",
      "section": 11,
      "text": "פת של ישראל שאפאה עובד כוכבים בלי חיתוי דישראל ובלא קיסם אסור (ואסור) לזבוני לעובד כוכבים דילמא אתי לזבוני לישראל ואם פיתת הלחם לשנים מותר לזבוני לעובד כוכבים: הגה וה\"ה לכל פת של עובד כוכבים שאסור ולכן נהגו שלא לקנות חתיכות פת מן העובד כוכבים דחיישינן שמא הוא פת איסור ומכרה לו ישראל כך (מרדכי פא\"מ ובארוך):"
    },
    {
      "id": "yoreh_deah-112-12",
      "section": 12,
      "text": "אם אפה עובד כוכבים הפת בלא חיתוי ישראל ובלא קיסם אפילו קרמו פני הפת בתנור מועיל חיתוי ישראל כל זמן שהפת צריך לתנור ומשביח באפייתו עדיין ויש מי שאומר שאפילו הוציא הפת יש תקנה להחזירו לתנור על ידי ישראל אם הוא משביח:"
    },
    {
      "id": "yoreh_deah-112-13",
      "section": 13,
      "text": "מי שאינו נזהר מפת של עובד כובבים שהיסב אצל בעל הבית הנזהר מפת של עובד כוכבים ועל השלחן פת ישראל ופת של עובד כוכבים היפה משל ישראל יבצע בעה\"ב מן היפה ומותר בכל אותה סעודה בפת של עובד כוכבים:"
    },
    {
      "id": "yoreh_deah-112-14",
      "section": 14,
      "text": "כותח של עובד כוכבים מותר ואין חוששין לפת עובד כוכבים שבו: הגה וכן כל מקום שנתערבה פת של עובד כוכבים בשאר מאכל בטל ברוב בין בלח בין ביבש אבל אסור לערב כדי לאכלו (ארוך):"
    },
    {
      "id": "yoreh_deah-112-15",
      "section": 15,
      "text": "מי שנזהר מפת עובד כוכבים מותר לאכול בקערה עם מי שאינו נזהר ממנו ואף על פי שטעם פת עובד כוכבים מתערב בפת ישראל אינו חושש: הגה י\"א דמי שנזהר מפת של עובד כוכבים ואוכל עם אחרים שאינן נזהרין מותר לאכול עמהם משום איבה וקטטה הואיל ואם לא יאכל עמהם פת שהוא עיקר הסעודה התירו לו משום איבה ואין ללמוד מכאן לשאר איסורין (ב\"י בשם תשובה אשכנזית והוא תשובת מהרי\"ל סימן ל\"ה):"
    },
    {
      "id": "yoreh_deah-112-16",
      "section": 16,
      "text": "יש מי שאומר שהנזהר מפת עובד כוכבים והוא בדרך אם יש פת של ישראל עד ד' מילין ימתין: (וכבר נתבאר לעיל דנוהגין להקל):"
    }
  ]
}