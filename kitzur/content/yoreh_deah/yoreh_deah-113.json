{
  "id": "yoreh_deah-113",
  "chapterLabel": "סימן 113",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-113-1",
      "section": 1,
      "text": "דיני בשולי עובדי כוכבים. ובו ט\"ז סעיפים: דבר שאינו נאכל כמו שהוא חי וגם עולה על שלחן מלכים ללפת בו את הפת או לפרפרת שבישלו עובד כוכבים אפילו בכלי ישראל ובבית ישראל אסור משום בישולי עובד כוכבים:"
    },
    {
      "id": "yoreh_deah-113-2",
      "section": 2,
      "text": "עירב דבר הנאכל כמו שהוא חי עם דבר שאינו נאכל כמו שהוא חי ובישלם העובד כוכבים אם העיקר מדבר שיש בו משום בישולי עובד כוכבים אסור ואם לאו מותר: הגה ומותר לאכול אפונים קלויים של עובד כוכבים וכן הקטניות שקורין ערבשי\"ן קלויים דאינן עולים על שלחן של מלכים וכן נהגו בהם היתר אם לא במקום שנהגו למשוח המחבת בחלב שאז נוהגים בהם איסור (רמב\"ם פי\"ז דמ\"א ומהר\"א מפראג והגהות בארוך) אבל בלאו הכי שרי ואין לחוש לכליהם של עובד כוכבים דסתמן אינן בני יומן וכל פרי שנאכל כמו שהוא חי אע\"פ שבשלו אותו עובד כוכבים ונמחה ונעשה תבשיל בידיהם שרי ועל כן אוכלין הפובידל\"א שעושין העובדי כוכבים (ד\"ע ממשמעות הרמב\"ם ור\"ן ותוס' והוא פשוט):"
    },
    {
      "id": "yoreh_deah-113-3",
      "section": 3,
      "text": "פנאד\"ה שאפאה עובד כוכבים אסורה אפילו למי שנוהג היתר בפת של עובד כוכבים מפני שהשומן נאסר כשהוא בעין משום בישולי עובדי כוכבים ונבלע בפת וכן ירקות הנאכלים חיים שבשלם עם בשר אסורים מפני ששומן של בשר נבלע בהם:"
    },
    {
      "id": "yoreh_deah-113-4",
      "section": 4,
      "text": "יש מי שמתיר בשפחות שלנו ויש מי שאוסר ואפילו בדיעבד (תשובת רשב\"א סי' ס\"ח): הגה ובדיעבד יש לסמוך אדברי המתירים (ארוך כלל מ\"ג והגהות ש\"ד) ואפילו לכתחילה נוהגין להקל בבית ישראל שהשפחות והעבדים מבשלים בבית ישראל כי אי אפשר שלא יחתה אחד מבני הבית מעט (שם):"
    },
    {
      "id": "yoreh_deah-113-5",
      "section": 5,
      "text": "עובד כוכבים שבישל ולא נתכוון לבישול מותר כיצד עובד כוכבים שהצית אור באגם כדי להעביר החציר ונתבשלו בו חגבים הרי אלו מותרים ואפילו במקום שעולים על שלחן מלכים וכן אם חרך הראש להעביר השער מותר לאכול ראשי האזנים שנצלו בשעת החריכה אבל אם כוון לשם בישול כגון שהסיק התנור לבשל בו והיה בו בשר תחילה ונצלה אף על פי שלא כיון לזה הבשר שהרי לא ידע בו אסור:"
    },
    {
      "id": "yoreh_deah-113-6",
      "section": 6,
      "text": "כל שבישלו ישראל מעט בישולו בין בתחילה בין בסוף מותר לפיכך אם הניח עובד כוכבים בשר או קדרה על גבי האש והפך ישראל בבשר והגיס בקדרה או שהגיס ישראל וגמר העובד כוכבים הרי זה מותר. (ואפי' לא היה מתבשל בלא סיוע העובד כוכבים):"
    },
    {
      "id": "yoreh_deah-113-7",
      "section": 7,
      "text": "אין שגירת (פי' הבערה ובערו והשיקו תרגום ויהון שגרין) התנור מועלת אלא בפת אבל בשאר המתבשלים אין שגירת התנור ולא הדלקת האש מעלה ומוריד אלא ההנחה דוקא לפיכך הרוצה לבשל במחבת בתנור של עובד כוכבים צריך שיתן ישראל המחבת לתוך התנור למקום הראוי להתבשל בו: הגה ויש חולקין וסבירא להו דהדלקת האש או חיתוי בגחלים מהני לענין בישול כמו לענין פת וכן נוהגין (הגהות ש\"ד ובארוך כלל מ\"ג ובמרדכי פא\"מ) ואפילו חיתוי בלא כוונה מהני ומועיל (ממשמעות מהרא\"י בהגהת ש\"ד וכל בו) וי\"א דאפילו לא חיתה ישראל ולא השליך שם קיסם רק שהעובד כוכבים הדליק האש מאש של ישראל שרי (או\"ה שם בשם מהר\"ם):"
    },
    {
      "id": "yoreh_deah-113-8",
      "section": 8,
      "text": "נתן ישראל קדרה על האש וסלקה ובא עובד כוכבים והחזירה אסור אא\"כ הגיע למאכל בן דרוסאי שהוא שליש בישולו כשסילקה:"
    },
    {
      "id": "yoreh_deah-113-9",
      "section": 9,
      "text": "אם בישלו עובד כוכבים כמאכל בן דרוסאי וגמרו ישראל יש לאסור אלא אם כן הוא ערב שבת או ערב יום טוב או שיש הפסד מרובה בדבר. (ויש מתירין בכל ענין) (טור בשם הרא\"ש ור\"ן ור\"ף ומהר\"מ ואו\"ה וסמ\"ק סימן שכ\"ג שר' יקר עשה כן מעשה וכ\"ה בכל בו וכ\"פ בסה\"ת ומרדכי ואגודה פא\"מ ורא\"ה בס' ב\"ה וסמ\"ג דף נ\"ז ע\"ב ושכן קבל מר\"י ור' ירוחם ני\"ז ח\"ז שכן הסכימו רוב הפוסקים ולא כדת השיג הב\"י בב\"ה אר' ירוחם בזה עיין שם) וכן נוהגין:"
    },
    {
      "id": "yoreh_deah-113-10",
      "section": 10,
      "text": "הניח ישראל על גבי גחלים עוממות שלא היה ראוי להתבשל עליהם כמאכל בן דרוסאי ובא עובד כוכבים והפך בו ונתבשל אסור:"
    },
    {
      "id": "yoreh_deah-113-11",
      "section": 11,
      "text": "הניח ישראל על גבי האש והניח עובד כוכבים לשמרו והפך בו ואין ידוע אם סלקו העובד כוכבים עד שלא הגיע למאכל בן דרוסאי מותר. (דספק דבריהם להקל) (טור) וכן כל ספק בישולי עובדי כוכבים וכיוצא בו מותר:"
    },
    {
      "id": "yoreh_deah-113-12",
      "section": 12,
      "text": "דגים קטנים שמלחן ישראל או עובד כוכבים הרי הן כמו שנתבשלו מקצת בישול ואם צלאן עובד כוכבים אחר כן מותרים אבל דגים מלוחים גדולים אינם נאכלים אלא ע\"י הדחק לפיכך אם צלאן עובד כוכבים אסורים ויש מתירין: הגה וכן כל דבר שנאכל חי ע\"י הדחק ובשלו עובד כוכבים דינו כדגים גדולים (ד\"ע) ובשר מלוח אינו נאכל כלל כמו שהוא חי ואסור אם נתבשל ע\"י עובד כוכבים (תוס' פ' החולץ):"
    },
    {
      "id": "yoreh_deah-113-13",
      "section": 13,
      "text": "דג שמלחו עובד כוכבים ופירות שעשנן עד שהכשירן לאכילה הרי אלו מותרין דמלוח אינו כרותח בגזירה זו והמעושן אינו כמבושל: הגה גם כבוש אינו כמבושל דלא אסרו אלא בישול של אש (טור):"
    },
    {
      "id": "yoreh_deah-113-14",
      "section": 14,
      "text": "ביצה אף על פי שראויה לגומעה חיה אם בשלה עובד כוכבים אסורה:"
    },
    {
      "id": "yoreh_deah-113-15",
      "section": 15,
      "text": "תמרים המרים קצת שאינם נאכלים אלא על ידי הדחק אם בשלם עובד כוכבים אסורים:"
    },
    {
      "id": "yoreh_deah-113-16",
      "section": 16,
      "text": "כלים שבשל בהם העובד כוכבים לפנינו דברים שיש בהם משום בישולי עובדי כוכבים צריכים הכשר ויש אומרים שאינם צריכים ואף לדברי המצריכים הכשר אם הוא כלי חרס מגעילו שלש פעמים ודיו מפני שאין לאיסור זה עיקר בדאורייתא: הגה עובד כוכבים שבשל לחולה בשבת מותר למוצאי שבת אפילו לבריא ואין בו משום בשולי עובדי כוכבים דכל כה\"ג היכרא איכא (ב\"י בשם הר\"ן שכ\"כ בשם הרא\"ה):"
    }
  ]
}