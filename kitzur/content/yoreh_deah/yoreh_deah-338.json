{
  "id": "yoreh_deah-338",
  "chapterLabel": "סימן 338",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-338-1",
      "section": 1,
      "text": "וידוי החולה וכיצד אומרים לו. ובו ב' סעיפים:נטה למות אומרים לו התודה ואומרים לו הרבה התודו ולא מתו והרבה שלא התודו ומתו ובשכר שאתה מתודה אתה חי וכל המתודה יש לו חלק לעולם הבא ואם אינו יכול להתודות בפיו יתודה בלבו (ואם אינו יודע להתודות אומרים לו אמור מיתתי תהא כפרה על כל עונותי) (טור) וכל אלו הדברים אין אומרין לו בפני ע\"ה ולא בפני נשים ולא בפני קטנים שמא יבכו וישברו לבו:"
    },
    {
      "id": "yoreh_deah-338-2",
      "section": 2,
      "text": "סדר וידוי שכיב מרע מודה אני לפניך ה' אלהי ואלהי אבותי שרפואתי ומיתתי בידך יהי רצון מלפניך שתרפאני רפואה שלימה ואם אמות תהא מיתתי כפרה על כל חטאים ועונות ופשעים שחטאתי ושעויתי ושפשעתי לפניך ותן חלקי בגן עדן וזכני לעוה\"ב הצפון לצדיקים. (ואם רוצה להאריך כוידוי יו\"כ הרשות בידו) (כל בו):"
    }
  ]
}