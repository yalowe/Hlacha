{
  "id": "yoreh_deah-305",
  "chapterLabel": "סימן 305",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-305-1",
      "section": 1,
      "text": "מי חייב בפדיון בכור ומתי ראוי לפדיון וכל דיניו. ובו ל\"א סעיפים:מצות עשה לפדות כל איש מישראל בנו שהוא בכור לאמו הישראלית בה' סלעים שהם ק\"כ מעים שהם שלשים דרהמים כסף מזוקק: (וע\"ל סי' רצ\"ד כמה היא המעה וי\"א שה' סלעים הם בערך שני זהובים רייני\"ש שהם ב' זהובים פולניש) (פסקי מהרא\"י סי' מ\"ח):"
    },
    {
      "id": "yoreh_deah-305-2",
      "section": 2,
      "text": "אין האשה חייבת לפדות את בנה (ל' רמב\"ם פ' י\"א מהלכות בכורים ד\"ב):"
    },
    {
      "id": "yoreh_deah-305-3",
      "section": 3,
      "text": "אלו החמשה סלעים נותנן לכהן בכסף או בשוה כסף מכל דבר שירצה חוץ מקרקעות ועבדים ושטרות ואם פדהו בהם אינו פדוי:"
    },
    {
      "id": "yoreh_deah-305-4",
      "section": 4,
      "text": "כתב לכהן שהוא חייב לו חמשה סלעים בשביל פדיון בנו חייב ליתנם לו ובנו אינו פדוי (טור בשם ה\"ג) אמר לכהן שנותן לו לפדות את בנו אסור לחזור בו מיהו אם חזר הוי חזרה (מרדכי ס\"פ כל הגט) (ועיין לעיל סי' רס\"ד):"
    },
    {
      "id": "yoreh_deah-305-5",
      "section": 5,
      "text": "נתן לו כלי שאינו שוה בשוק חמשה סלעים וקבלו הכהן בחמשה סלעים הרי בנוי פדוי (רמב\"ם שם) והוא שישוה חמשה סלעים לשום אדם:"
    },
    {
      "id": "yoreh_deah-305-6",
      "section": 6,
      "text": "נתן לו כלי בפדיון בנו סתם אם הוא שוה ה' סלעים אע\"פ שלא שמו אותו בתחלה בנו פדוי: הגה ואם אינו שוה אין בנו פדוי (טור) ואם הכהן רוצה להחזיק בכלי א\"צ להחזיר לו והוא ישלים לו עד ה' סלעים (מהרי\"ל):"
    },
    {
      "id": "yoreh_deah-305-7",
      "section": 7,
      "text": "נתן ה' סלעים אפילו לעשרה כהנים בין בבת אחת בין בזה אחר זה בנו פדוי:"
    },
    {
      "id": "yoreh_deah-305-8",
      "section": 8,
      "text": "אם רצה הכהן להחזיר לו הפדיון רשאי (ל' רמב\"ם שם ד\"ח) אבל לא יתן הוא לכהן ע\"מ שיחזיר לו ואם עשה כן והחזיר לו (ודעת הכהן היתה מתחלה שלא לקבלה על מנת להחזיר) (כך משמע בב\"י) אין בנו פדוי עד שיגמור בלבו ליתן לו מתנה גמורה ואם רצה הכהן אח\"כ להחזיר יחזיר ולא יהא הכהן רגיל להחזיר לכל שלא להפסיד לשאר כהנים שמתוך כך לא יתנו הכל פדיוני בכוריהם אלא לו אבל לעניים רשאי להחזיר בכל פעם וכל שכן שמזה הטעם לא יקבלם על מנת להחזיר ומ\"מ אם עבר וקבלם ופירש שנותן לו על מנת להחזיר הבן פדוי דמתנה על מנת להחזיר שמה מתנה (ודוקא שאמר ע\"מ להחזיר אבל אי אמר הא לך ה' סלעים ותחזירם לי לא הוי מתנה ואין בנו פדוי) (רשב\"א סי' קצ\"ח ותשנ\"ט):"
    },
    {
      "id": "yoreh_deah-305-9",
      "section": 9,
      "text": "הפריש חמשה סלעים לפדיון בנו ונאבדו חייב באחריותן עד שיבואו ליד כהן:"
    },
    {
      "id": "yoreh_deah-305-10",
      "section": 10,
      "text": "בשעה שנותן הפדיון לכהן מברך אקב\"ו על פדיון הבן וחוזר ומברך שהחיינו ואח\"כ נותן הפדיון לכהן ואם פודה עצמו מברך אשר קדשנו במצותיו וצונו לפדות הבכור ומברך שהחיינו. (רמב\"ם שם ד\"ה) : הגה וי\"א דאף הפודה עצמו מברך על פדיון הבכור וכן נוהגין (טור וריב\"ש סי' קל\"א) וע\"ל סי' רס\"ה י\"א דמייתי ליה לבכור קמיה כהן ומודיע ליה שהוא בכור פטר רחם והכהן שואל אותו במאי בעית טפי בבנך בכורך או חמש סלעים דמחייבת לפדות בהן והאב אומר בבני בכורי והילך ה' סלעים בפדיונו ובהדי שנותן לו המעות מברך ברכות הנזכרות (טור ורא\"ש בשם הגאונים) וכן נוהגין במדינות אלו אם האב אצל הבן אבל אם אינו אצלו פודה אותו בלאו הכי אלא אומר לכהן שיש לו בכור לפדותו והוא אומר במאי בעית טפי וכו' (כן הוא בהגהת מרדכי ס\"פ האשה וכ\"כ הב\"י בשם סמ\"ק) ואם האב היה רוצה להניח הבן לכהן אינו יוצא רק צריך לפדותו (פסקי מהרא\"י סי' קל\"ה) ויש שכתבו שנהגו לעשות סעודה בשעת הפדיון (שם בהגהות מרדכי ומהרי\"ל ות\"ה סי' רס\"ט) ואם יין בעיר מברך הכהן על היין מיד אחר הפדיון (מהרי\"ל) וכן נוהגין עכשיו כדי לפרסומי מלתא ואין נוהגין לברך שהשמחה במעונו (אבודרהם) ואין האב יכול לפדות על ידי שליח וגם אין ב\"ד פודין אותו בלא האב (ריב\"ש סי' קל\"א):"
    },
    {
      "id": "yoreh_deah-305-11",
      "section": 11,
      "text": "אין הבכור ראוי לפדיון עד שיעברו עליו שלשים יום ואחר שלשים יום יפדנו מיד שלא ישהה המצוה ואם חל יום ל\"א להיות בשבת אין פודין אותו בשבת אלא ימתין עד יום א' (י\"א דאין לעשות פדיון הבן בחול המועד (במהרי\"ו בשם ספר המצות מצור\"ך) ויש מתירין) (תוספות פ\"ק דמ\"ק) וכן עיקר:"
    },
    {
      "id": "yoreh_deah-305-12",
      "section": 12,
      "text": "מת הבן בתוך שלשים ואפי' ביום שלשים וכן אם נעשה טריפה קודם שעברו עליו שלשים יום אינו חייב בפדיון ואפילו הקדים ונתן לכהן הפדיון יחזירנו לו: (מת לאחר שלשים חייב לפדותו (טור) ולברך על הפדיון אבל לא יברך שהחיינו) (ד\"ע וכן הוא במהרי\"ק סוף שורש מ\"ט):"
    },
    {
      "id": "yoreh_deah-305-13",
      "section": 13,
      "text": "מי שפדה בנו בתוך שלשים יום אם אמר ליה מעכשיו אין בנו פדוי ואם א\"ל לאחר שלשים יום בנו פדוי ואע\"פ שאין המעות קיימים לאחר ל' יום: הגה וי\"א דאם אין המעות קיימים או שהחזירן לאב תוך ל' אפילו בדיעבד אין בנו פדוי (מהרא\"י בת\"ה סי' רס\"ד ובכתביו סימן רל\"ד) וטוב להחמיר לחזור לפדותו : מי שהוא ספק אם הוא חייב בפדיון פטור שהמוציא מחבירו עליו הראיה:"
    },
    {
      "id": "yoreh_deah-305-14",
      "section": 14,
      "text": "מת האב בתוך שלשים יום הרי הבן בחזקת שלא נפדה עד שיביא ראיה שפדאו אביו ואם מת האב לאחר שלשים יום בחזקת שנפדה עד שיודיעוהו שצוה בשעת מיתה ואמר שלא נפדה:"
    },
    {
      "id": "yoreh_deah-305-15",
      "section": 15,
      "text": "עבר האב ולא פדה את בנו כשיגדיל חייב לפדות עצמו (ויש מי שכתב דכותבין לו על טס של כסף שאינו נפדה ותולין לו בצוארו כדי שידע לפדות עצמו כשיגדיל) (מהרי\"ל) היה הוא לפדות ובנו לפדות יפדה עצמו תחלה ואח\"כ יפדה את בנו ואם אין לו אלא כדי פדיון אחד יפדה עצמו:"
    },
    {
      "id": "yoreh_deah-305-16",
      "section": 16,
      "text": "אם אין לו נכסים בני חורין כדי פדיון אין הכהן גובה מהמשועבדים אע\"פ שקדם חוב הפדיון לחוב הבעל חוב:"
    },
    {
      "id": "yoreh_deah-305-17",
      "section": 17,
      "text": "אין פדיון הבכור תלוי אלא בפטר רחם שאם אינו בכור לאם אע\"פ שהוא בכור לאב אינו חייב בפדיון ואם יש לו כמה נשים ויש לו בכור מכל אחת ואחת חייב לפדות את כולם:"
    },
    {
      "id": "yoreh_deah-305-18",
      "section": 18,
      "text": "כהנים ולוים פטורים מפדיון הבן ואפי' כהנת ולויה נשואה לישראל אין הבן חייב בפדיון שאין הדבר תלוי באב אלא באם שנאמר פטר רחם בישראל ואם נתעברה מעובד כוכבים בן הלויה פטור מפדיון ובן הכהנת חייב בפדיון שהרי נתחללה אמו מן הכהונה בבעילת העובד כוכבים: הגה ואם היא אומרת שמישראל נתעברה והישראל מכחישה ואומר שמעובד כוכבים נתעברה הבן פטור מן הפדיון (ת\"ה סימן רס\"ד):"
    },
    {
      "id": "yoreh_deah-305-19",
      "section": 19,
      "text": "כהן שנולד לו בן חלל מת האב בתוך שלשים יום חייב הבן לפדות את עצמו שלא זכה האב בפדיונו ואם מת האב לאחר שלשים יום כבר זכה האב בפדיונו וירשו בנו ממנו הלכך יפריש הפדיון ויעכבנו לעצמו:"
    },
    {
      "id": "yoreh_deah-305-20",
      "section": 20,
      "text": "השפחה שנשתחררה וכותית שנתגיירה כשהן מעוברות וילדו אע\"פ שהורתו שלא בקדושה הואיל ונולד בקדושה חייב שנאמר פטר רחם בישראל והרי פטרו רחם בישראל אין ידוע אם קודם שנתגיירה או אחר שנתגיירה המע\"ה:"
    },
    {
      "id": "yoreh_deah-305-21",
      "section": 21,
      "text": "הכותית והשפחה שילדו ואח\"כ נתגיירו ונשתחררו וילדו אחר כך פטור שאין זה פטר רחם:"
    },
    {
      "id": "yoreh_deah-305-22",
      "section": 22,
      "text": "בן ח' חדשים שהוציא ראשו והוא חי והחזירו ומת או בן ט' שהוציא ראשו אפילו אחר שמת והוחזר ואח\"כ יצא אחיו וילדה ולד קיימא אינו פטר רחם שהרי נפטר בראשו של ראשון ומשתצא פדחתו פוטר הבא אחריו וכן המפלת כמין בהמה חיה ועוף שחצי פרצוף פניהם דומה לצורת אדם או סנדל או שליא או שפיר מרוקם (פי' חתיכה של בשר כצורת סנדל. ופי' שליא הכיס שהעובר מונח בתוכו. ופי' שפיר מרוקם חתיכה של בשר ויש בה צורת אדם. ערוך) או שיצא הולד מחותך איברים איברים הנולד אחר כל אחד מאלו אינו פטר רחם: (לשון טור):"
    },
    {
      "id": "yoreh_deah-305-23",
      "section": 23,
      "text": "בן ח' חדשים שהוציא ראשו מת והמפלת שפיר מלא דם או מלא מים או מלא גוונים והמפלת כמין דגים וחגבים שקצים ורמשים והמפלת ליום ארבעים הנולד אחר כל אלו בכור לפדיון. (וכל זמן שאין איבריו מרוקמים אין פוטר הבא אחריו ואפילו בזמן הזה סומכין על זה) (מהרי\"ק שורש קמ\"ג):"
    },
    {
      "id": "yoreh_deah-305-24",
      "section": 24,
      "text": "יוצא דופן והנולד אחריו כדרכו שניהם פטורין הראשון מפני שלא יצא מהרחם והשני מפני שקדמו אחר:"
    },
    {
      "id": "yoreh_deah-305-25",
      "section": 25,
      "text": "מי שלא בכרה אשתו וילדה זכר ונקבה ואין ידוע איזה מהם יצא ראשון אין כאן לכהן כלום ילדה שני זכרים אע\"פ שאין ידוע איזה מהם הבכור נותן ה' סלעים לכהן מת אחד מהם בתוך ל' יום פטור דשמא הבכור מת והמוציא מחבירו עליו הראיה:"
    },
    {
      "id": "yoreh_deah-305-26",
      "section": 26,
      "text": "מת האב קודם שפדאן בין מת תוך ל' בין מת לאחר ל' והבנים קיימין נותנין בין שניהם ה' סלעים אפי' חלקו כבר הנכסים:"
    },
    {
      "id": "yoreh_deah-305-27",
      "section": 27,
      "text": "שתי נשיו שלא בכרו וילדו שני זכרים נותן עשר סלעים לכהן מת אחד מהם בתוך ל' יום אם לכהן אחד נתן יחזיר לו ה' סלעים ואם לשני כהנים נתן אינו יכול להוציא מהם שהרי לא עיין פדיון זה על בן זה וכל אחד יאמר אני תופס בשביל החי ילדו זכר ונקבה או שני זכרים ונקבה נותן ה' סלעים לכהן ואם מת אחד מהזכרים תוך ל' יום אינו נותן לכהן כלום ילדו שתי נקבות וזכר או שני זכרים ושתי נקבות ואין ידוע איזה נולד ראשון אין כאן לכהן כלום שאני אומר נקבה נולדה תחלה ואחריה זכר. (ל' טור):"
    },
    {
      "id": "yoreh_deah-305-28",
      "section": 28,
      "text": "שתי נשיו אחת בכרה ואחת לא בכרה וילדו שני זכרים ונתערבו נותן ה' סלעים לכהן ואם מת אחד מהם בתוך ל' אין כאן לכהן כלום ואם מת האב נותנים בין שניהם ה' סלעים זכר ונקבה או שני זכרים ונקבה אין כאן לכהן כלום:"
    },
    {
      "id": "yoreh_deah-305-29",
      "section": 29,
      "text": "שתי נשים של שני אנשים שלא בכרו וילדו שני זכרים ונתערבו זה נותן ה' סלעים וזה נותן ה' סלעים נתנו ואח\"כ מת אחד מהבנים בתוך ל' יום אם לשני כהנים נתנו אינם יכולים להוציא מידן ואם לכהן אחד נתנו כותב אחד מהם הרשאה לחבירו וילך זה בהרשאה ויוציא מהכהן ה' סלעים ואם ילדו זכר ונקבה ואין ידוע איזו ילדה זכר ואיזו ילדה נקבה או שילדו שני זכרים ונתערבו ומת אחד מהם האבות פטורים והבן חייב לפדות את עצמו:"
    },
    {
      "id": "yoreh_deah-305-30",
      "section": 30,
      "text": "וכן מבכרת שלא שהתה אחר בעלה ג' חדשים ונשאה וילדה זכר ספק בן ט' לראשון או בן ז' לאחרון האבות פטורין והבן חייב לפדות את עצמו ואם ילדו שתי נקבות וזכר או שני זכרים ושתי נקבות אין כאן לכהן כלום:"
    },
    {
      "id": "yoreh_deah-305-31",
      "section": 31,
      "text": "שתי נשים של שני אנשים אחת בכרה ואחת לא בכרה וילדו שני זכרים זה שלא בכרה אשתו נותן ה' סלעים לכהן זכר ונקבה או שני זכרים ונקבה אין כאן לכהן כלום:"
    }
  ]
}