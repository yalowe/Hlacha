{
  "id": "yoreh_deah-010",
  "chapterLabel": "סימן 10",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-010-1",
      "section": 1,
      "text": "יתר דיני סכין. ובו ג' סעיפים: סכין של משמשי עבודת כוכבים חדש או ישן שאין בו משום גיעולי עבודת כוכבים מותר לשחוט בו בהמה בריאה מפני שהוא מקלקל. ואסור לשחוט בו מסוכנת מפני שהוא מתקן. סכין של עובד כוכבים שהשחיזו ברחיים שלו (ע\"ל ס\"ס קכ\"א) . או אם היה יפה שאין בו פגימות ונעצו בקרקע קשה עשר פעמים ואח\"כ שחט בו מותר ואם שחט בו בלא שום הכשר מדיח בית השחיטה ואם קלף הרי זה משובח ועל כן יש לקלפו (רוב הפוסקים): הגה ובמקום הדחק שאין לו סכין אחרת מותר לשחוט בו כה\"ג לכתחלה אבל לא ישחוט על מנת לקלוף אח\"כ (טור בשם הרא\"ש ור' ירוחם):"
    },
    {
      "id": "yoreh_deah-010-2",
      "section": 2,
      "text": "סכין ששחט בו כשרה אע\"פ שהוא מלוכלך בדם מותר לשחוט בו פעם אחרת אבל אסור לחתוך בו רותח ומותר לחתוך בו צונן על ידי הדחה שידיחנו תחלה: הגה ואם רוצה להגעילו לאכול בו רותח סגי ליה בהגעלה ע\"י עירוי אע\"פ שאינו ככלי ראשון (או\"ה כלל נ\"ח בשם מהר\"ם):"
    },
    {
      "id": "yoreh_deah-010-3",
      "section": 3,
      "text": "סכין ששחט בו טריפה אסור לשחוט בו עד שידיחנו בצונן או יקנחנו בדבר קשה. ונוהגין עתה לקנחו יפה בשיער הבהמה בין כל שחיטה ושחיטה ושפיר דמי ואם שחט בו בלא הדחה ידיח בית השחיטה ואם רגיל לשחוט בו טריפות תדיר צריך נעיצה עשר פעמים בקרקע קשה:"
    }
  ]
}