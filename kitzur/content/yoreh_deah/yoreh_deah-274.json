{
  "id": "yoreh_deah-274",
  "chapterLabel": "סימן 274",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-274-1",
      "section": 1,
      "text": "שצריך לכתוב אותה לשמה ודין תיקון האותיות וזיונן. ובו ז' סעיפים:צריך שיאמר הסופר כשיתחיל לכתוב ספר זה אני כותב לשם קדושת ספר תורה ומספיק לכל הספר:"
    },
    {
      "id": "yoreh_deah-274-2",
      "section": 2,
      "text": "צריך שיהיה לפניו ספר אחר שיעתיק ממנו שאסור לכתוב אות אחת שלא מן הכתב וצריך שיקרא כל תיבה בפיו קודם שיכתבנה:"
    },
    {
      "id": "yoreh_deah-274-3",
      "section": 3,
      "text": "יכתוב כתיבה נאה ומיושרת תמה ואם כתב אל\"ף למ\"ד ביחד כזה ﭏ אינו כשר:"
    },
    {
      "id": "yoreh_deah-274-4",
      "section": 4,
      "text": "צריך שכל אות תהא מוקפת גויל מארבע רוחותיה שלא תדבק אות בחברתה אלא יהא ביניהם כחוט השערה ולא יהיו מופרדות הרבה זו מזו כדי שלא תהא תיבה אחת נראית כשתים ויהיה בין תיבה לתיבה כמלא אות קטנה ולא יקרבם ביותר שלא יהיו שתי תיבות נראות כאחת ואם שנה שהרחיק בין האותיות עד שהתיבה נראית כשתים או שקירב שתי תיבות עד שנראות כאחת פסול:"
    },
    {
      "id": "yoreh_deah-274-5",
      "section": 5,
      "text": "צריך שלא תפסל צורת שום אות עד שאינה נקראת או דומה לאות אחרת בין בעיקר הכתיבה בין בקרע בין בנקב שניקב בה בין בטשטוש: (ויכול ליטול דיו מן אות הכתוב כשצריך לדיו (הגהות מיימוני פ\"ב) או שרוצה לגלול הספר) (הרא\"ש כלל ג'):"
    },
    {
      "id": "yoreh_deah-274-6",
      "section": 6,
      "text": "צריך ליזהר בתיקון האותיות ובזיונן כמו שנתבאר באורך בהלכות תפילין סימן ל\"ב וסימן ל\"ו:"
    },
    {
      "id": "yoreh_deah-274-7",
      "section": 7,
      "text": "ספר המנוקד פסול ואפילו הסירו ממנו הניקוד וכן ספר שיש בו פיסוק פסוקים פסול: הגה ודוקא שעשה הפסק בדיו אבל אם הניח אויר בין הפסוקים כל שאין בו שיעור פרשה כשרה (תשובת ריב\"ש) וספר תורה שעירב בו האותיות כמו בגט אינה פסולה אבל לכתחלה אין לעשות כן (שם סימן קמ\"ו):"
    }
  ]
}