{
  "id": "yoreh_deah-189",
  "chapterLabel": "סימן 189",
  "title": "שולחן ערוך, יורה דעה",
  "partName": "יורה דעה",
  "sections": [
    {
      "id": "yoreh_deah-189-1",
      "section": 1,
      "text": "דיני אשה שיש לה וסת קבוע ושאין לה וסת קבוע. ובו ל\"ד סעיפים:כל אשה שאין לה וסת קבוע חוששת ליום ל' לראייתה שהיא עונה בינונית לסתם נשים ואם יש לה וסת קבוע לזמן ידוע מכ' לכ' או מכ\"ה לכ\"ה חוששת לזמן הידוע:"
    },
    {
      "id": "yoreh_deah-189-2",
      "section": 2,
      "text": "כיצד קובעתו כגון שתראה ד' פעמים וביניהם ג' זמנים שוין כגון שראתה היום ולסוף כ' יום פעם אחרת ועוד לסוף כ' יום ועוד לסוף כ' יום וזה נקרא וסת ההפלגות ולכך צריכה ד' ראיות שראיה ראשונה אינה מן המנין לפי שאינה בהפלגה ואפי' קודם שקבעתו שלש פעמים חוששת שמיד אחר שראתה פעם אחת לסוף כ' חוששת מכאן ואילך כשיגיע כ' וכן בראיית הימי' שהיא לימי' ידועים לחדש מיד אחר שראתה פעם אחת ליום ידוע לחדש כגון כ\"א או כ\"ה בו חוששת לפעם אחרת לזה היום ואסורה לשמש כל אותה העונה והוא הדין לשאר מיני וסת שצריכה לחוש להם כן חוץ מוסת הדילוג וכמו שיתבאר בסימן זה (ד\"ע ופשוט) ולא אמרו שצריך לקובעם ג\"פ אלא לענין עקירה שכיון שקבעתו בג\"פ אינו נעקר בפחות מג' פעמים שכל זמן שלא עקרתו ג\"פ צריכה לחוש לו אבל ליאסר אפילו בפעם אחת חוששת לו פעם שניה ומיהו אע\"פ שחוששת לו נעקר בפעם אחת אפילו קבעתו ב' פעמים שאם ראתה ב' פעמים ליום ידוע ובשלישית לא ראתה אינה חוששת לו עוד:"
    },
    {
      "id": "yoreh_deah-189-3",
      "section": 3,
      "text": "אם קבעה וסת לשעות ולא לימים אינה חוששת אלא שעתה בלבד והוסת הזה הוא נעקר בשעה אחת ואפי' בלא בדיקה:"
    },
    {
      "id": "yoreh_deah-189-4",
      "section": 4,
      "text": "עוד יש חילוק בין קבעתו ג' פעמים ללא קבעתו ג' פעמים שהקבוע אף על פי שעברה עונתה ולא הרגישה אסורה לשמש עד שתבדוק ותמצא טהורה ושלא קבעתו ג\"פ אם הגיע זמן הוסת ולא בדקה ולא ראתה כיון שעברה עונתה מותרת ועונה בינונית שהיא לל' יום דינה כוסת קבוע (הרשב\"א):"
    },
    {
      "id": "yoreh_deah-189-5",
      "section": 5,
      "text": "פעמים שתהיה ההפלגה שקובעת בהם הוסת בדילוג כגון שראתה היום וראתה שנית לסוף ל' ושלישית לל\"א ורביעית לל\"ב קבעה וסת לדילוג שלהפלגות בין שהרחיקה דילוגה הרבה בין שלא הרחיקה אלא יום אחד קבעה וסת לדילוג השוה שבכל ענין שתהא משוה ראייתה קבעה לה וסת:"
    },
    {
      "id": "yoreh_deah-189-6",
      "section": 6,
      "text": "כשם שקובעת וסת בהפלגה מימים שוים ושאינם שוים כך קובעת בימי החדש ובימי השבוע שוים ושאינם שוים כיצד ראתה ג\"פ באחד בשבת או בה' בשבת או באחד בניסן ובאחד באייר ובאחד בסיון או בה' בניסן ובה' באייר ובה' בסיון קבעה לה וסת באחד בשבת או בה' בו ובאחד בחודש או בה' בו אף על פי שאחד מלא ואחד חסר אין מדקדקין בכך:"
    },
    {
      "id": "yoreh_deah-189-7",
      "section": 7,
      "text": "כיצד קובעת בימי החדש בדילוג כגון שראתה בט\"ו בניסן וט\"ז באייר וי\"ז בסיון לא קבעה וסת עד שתראה בי\"ח בתמוז שאין ראיה ראשונה מצטרפת כיון שאין ההפלגות שוות ומיהו אם היה לה וסת קודם שהתחילה ואח\"כ שינתה וראתה בדילוג ג' פעמים קבעה וסת בדילוג לפי שאף הראשונה בדילוג ראתה אותה שדילגה מוסת הקבוע לה (רמב\"ם ורמב\"ן כשמואל וטור לדעת רא\"ש אבל בפרק שור שנגח ד' וה' פסק רא\"ש כרב וכן הוא ברמזים שם) וי\"א שאע\"פ שלא ראתה אלא בט\"ו בניסן וט\"ז באייר וי\"ז בסיון קבעה וסת וחוששת לי\"ח בתמוז וי\"ט באב וכן לעולם ויש לחוש לדבריהם ולהחמיר:"
    },
    {
      "id": "yoreh_deah-189-8",
      "section": 8,
      "text": "ראתה ג\"פ בג' חדשים בדילוג וחזרה וראתה באותם דילוגים עצמם אם נהגה כן ג\"פ הרי זה וסת קבוע לדילוג חלילה כיצד ראתה ט\"ו בניסן וט\"ז באייר וי\"ז בסיון וחזרה חלילה וראתה ט\"ו בתמוז וט\"ז באב וי\"ז באלול ועוד חזרה וראתה ט\"ו בתשרי וט\"ז בחשוון וי\"ז בכסלו קבעה לה וסת לדילוג חלילה וחוששת לעולם ט\"ו לחודש זה וט\"ז לחודש זה וי\"ז לחודש זה:"
    },
    {
      "id": "yoreh_deah-189-9",
      "section": 9,
      "text": "ראתה באחד בניסן ובא' בסיון ובא' באב קבעה לה וסת לר\"ח לדילוגים אבל ראתה באחד בניסן ובאחד באייר ובאחד בתמוז ובאחד בסיון לא ראתה לא קבעה לה וסת:"
    },
    {
      "id": "yoreh_deah-189-10",
      "section": 10,
      "text": "ראתה ט\"ו בניסן וט\"ז באייר וי\"ח בסיון לא קבעה וסת כיון שסירגה בחדש השלישי ולא ראתה עד י\"ח בו:"
    },
    {
      "id": "yoreh_deah-189-11",
      "section": 11,
      "text": "דילגה פעם אחת או שתים אינה חוששת לדילוג אע\"פ שחוששת לשאר וסתות בפעם אחת אינה חוששת לוסת הדילוג עד שתקבענו:"
    },
    {
      "id": "yoreh_deah-189-12",
      "section": 12,
      "text": "וסת הסירוג ראיה ראשונה מן המנין לדברי הכל ואע\"פ שהרחיקה ראיותיה אלא שלענין חשש וסתה בתחלה הוא שוה לדילוג שאינה חושש' אלא מר\"ח לר\"ח הסמוך לו כגון שראתה בר\"ח ניסן חוששת לר\"ח אייר ואם לא ראתה עד ר\"ח סיון חוששת לר\"ח תמוז הסמוך לו ואם לא ראתה בר\"ח תמוז אינה חוששת לר\"ח אב אע\"פ שהם הפלגת ב' חדשים כעין ההפלגה הראשונה מפני שהפסקת החדש השני ביטלה ראית החודש הראשון וראית החודש השלישי היא התחלת וסת וחוששת לר\"ח הסמוך ולא יותר:"
    },
    {
      "id": "yoreh_deah-189-13",
      "section": 13,
      "text": "אין האשה קובעת לה וסת אפילו ראתה שלשה ר\"ח זה אחר זה אלא אם כן יהיו כולם בעונה אחת ביום או בלילה ואם ראתה שלש פעמים ביום והרביעית בלילה או שלש פעמים בלילה והרביעית ביום חוששת ביום ובלילה מפני חשש הוסת הראשון ומפני חשש השני שהוא האחרון ואם ראתה פעמים ביום ופעמים בלילה שלא על הסדר (ולא קבעה אחד מהן ג\"פ) או שתראה הראשונה ביום וג' האחרונות בלילה או הראשונה בלילה והג' אחרונות ביום או שלש בזה ושלש בזה חוששת לאחרונה בלבד: הגה האשה שראתה חוששת לוסת החדש ולהפלגה עד שתקבע וסת החדש בג\"פ או וסת הפלגה בד\"פ או שתעקר א' מהן כיצד ראתה בא' בניסן וכ' בו חוששת לאחד באייר מפני ר\"ח ניסן ראתה בא' באייר או לא ראתה בו חוששת לט' באייר שהוא יום כ' מראיית יום כ' שראתה. ראתה בט' באייר או לא ראתה חוששת לעשרים באייר שמא קבעה לה וסת כ' לחדש שהרי ראתה עשרים לחדש ניסן וכן היא חוששת לעולם עד שתקבע וסת א' כדינו דאז אינה חוששת לשני שלא נקבע או עד שאחד מהן נעקר אז אינה חוששת לו אע\"פ שלא נקבע השני (הכל בטור בשם רמב\"ן) ואינה חוששת לוסת הדילוגין עד שתקבענו כיצד ראתה ט\"ו בניסן חוששת לט\"ו באייר לא ראתה בט\"ו באייר אינה חוששת לט\"ז בו ראתה ט\"ז בו חוששת לט\"ז בסיון ואינה חוששת לי\"ז בו ראתה י\"ז בו חוששת לי\"ז בתמוז ואינה חוששת לי\"ח בו ראתה י\"ח בתמוז קבעה לה וסת דילוגין לימי החודש וחוששת לי\"ט באב (ג\"ז ממשמעות הטור) וכן בדרך זה בהפלגה ודילוגין כי אין חילוק ביניהם רק י\"א כי בדילוג חדש הראיה הראשונה מן המנין כמו שנתבאר. ראתה ט\"ו בניסן והמשיכה ראייתה ד' ימים וביום ט\"ז באייר ראתה והמשיכה ראייתה ג' ימים ובסיון התחילה לראות בי\"ז בו י\"א שחוששת לדילוג ולוסת שוה שהרי שילשה לראות ג\"פ בי\"ז לחדש (הטור והרמב\"ן) וי\"א שאין כאן וסת שוה כלל דהולכין תמיד אחר תחילת הראיה וכן עיקר (בית יוסף בשם הרז\"ה והרשב\"א והרא\"ש והראב\"ד בס' בה\"נ מביאו ב\"ח סוף סעיף כ'):"
    },
    {
      "id": "yoreh_deah-189-14",
      "section": 14,
      "text": "היתה רגילה לראות יום עשרים (ויש לה בזה וסת קבוע) ושינתה ליום שלשים זה וזה אסורים וכשיגיע יום כ' לראיית שלשים אסורה משום וסת הראשון ואם לא תראה בו חוששת ליום ל' שינתה פעמים ליום ל' זה וזה אסורים שינתה ג\"פ ליום ל' הותר יום כ' ונאסר יום ל' ואם לאחר ששינתה פעם או פעמים ליום ל' ראתה לסוף כ' חזר וסת של כ' למקומו והותר שלשים:"
    },
    {
      "id": "yoreh_deah-189-15",
      "section": 15,
      "text": "שינתה ראיותיה ולא השוה אותם כגון ששינתה פעם אחת ליום ל' והשני לל\"ב והג' לל\"ד נעקר וסת הראשון ואין לה וסת כלל ואם חזרה לראות ביום הוסת הראשון חוזר לקביעותו הראשון וחוששת לו תמיד עד שיעקר ממנה שלש פעמים וה\"ה להפסיקה מלראות שלש עונות ואחר כך חזרה לראות ביום הוסת הראשון:"
    },
    {
      "id": "yoreh_deah-189-16",
      "section": 16,
      "text": "כיוצא בזה דין עקירת וסת ר\"ח כיצד היתה רגילה לראות בראשי חדשים ועבר עליה ר\"ח ולא ראתה חוששת לר\"ח עד שיעברו עליה שלשה ר\"ח עברו עליה שלשה ר\"ח ולא ראתה אינה חוששת להם חזרה וראתה בר\"ח חזר הוסת למקומו:"
    },
    {
      "id": "yoreh_deah-189-17",
      "section": 17,
      "text": "כל וסת שנקבע מחמת אונס (כגון שקפצה וראתה) אפילו ראתה בו כמה פעמים (אם לא קבעה אותן לימים) (תוס' ורשב\"א ור\"ח ופשוט הוא לקמן סעיף י\"ח) אינו וסת שמפני האונס ראתה (ומ\"מ חוששת לו כמו לוסת שאינו קבוע) (הג\"מ פ\"ח) קפצה וראתה קפצה וראתה קבעה לה וסת לימים בלא קפיצות כיצד קפצה בא' בשבת וראתה דם ולאחר כ' יום קפצה באחד בשבת וראתה דם ולאחר י\"ט יום קפצה ביום השבת ולא ראתה דם ולאחר השבת ראתה בלא קפיצה הרי נקבע אחד בשבת אחר כ' שהרי נודע שהיום גרם לה ולא הקפיצה וכבר נקבע יום זה ג\"פ וכן כל כיוצא בזה:"
    },
    {
      "id": "yoreh_deah-189-18",
      "section": 18,
      "text": "קפצה ביום ידוע כגון בר\"ח או בא' בשבת וראתה בו ואירע כן בג' ר\"ח או בג' א' בשבת קבעה לה וסת וחוששת לכל פעם שתקפוץ באותו זמן ואם אח\"כ הגיע א' בשבת ולא קפצה או שקפצה בשני בשבת אינה חוששת שהרי לא קבעה אלא לקפיצות של א' בשבת:"
    },
    {
      "id": "yoreh_deah-189-19",
      "section": 19,
      "text": "יש קובעת וסת על ידי מקרים שיארעו בגופה כגון שמפהקת דהיינו כאדם שפושט זרועותיו מחמת כובד או כאדם שפותח פיו מחמת כובד או כאדם שמוציא קול דרך הגרון וכן אם מתעטשת דרך מטה או חוששת בפי כריסה ובשפולי מעיה או שאחזוה צירי הקדחות או שראשה ואיבריה כבדים עליה בכל א' מאלו אם יארע לה שלשה פעמים וראתה קבעה לה וסת שבכל פעם שהיא חוששת מהם אסורה לשמש ומיהו בפיהוק או עיטוש של פעם א' אין הוסת נקבע אלא כשעושה כן הרבה פעמי' זה אחר זה ואם אירע לה שלשה פעמים שבכל פעם עשתה כן הרבה פעמים הרי זה וסת וכל אלו הוסתות שבגופה אין להם זמן ידוע אלא בכל פעם שיקרה לה זה המקרה הוא וסת ואם בא וסת הגוף לזמן ידוע כגון מר\"ח לר\"ח או מכ' יום לכ' יום קבעה לה וסת לזמן ולמיחוש הוסת ואינה חוששת אלא לשניהם ביחד ואם הגיע העת ולא בא המיחוש או שבא המיחוש בלא עתו אינה חוששת: הגה ודוקא שקבעה לה וסת לשניהם ביחד אבל מתחילה חוששת לכל א' בפ\"ע כי אינה יודעת איזה מהן תקבע וכמו שנתבאר לעיל גבי וסת הדילוג וימים או בהפלגה ובימים וכן יתבאר בסמוך:"
    },
    {
      "id": "yoreh_deah-189-20",
      "section": 20,
      "text": "פיהקה ב' פעמים בר\"ח וראתה ואחר כך פיהקה שלא בר\"ח וראתה הוברר הדבר שאין ר\"ח גורם אלא הפיהוק וכן אם בפעם השלישית ראתה בר\"ח בלא פיהוק הוברר הדבר שאין הפיהוק גורם אלא הר\"ח אבל אם פיהקה ב' פעמים בר\"ח ובפעם הג' פיהקה בכ\"ט לחדש ולא ראתה ובר\"ח ראתה בלא פיהוק קבעה לה וסת לפיהוק של ר\"ח שפיהוק של אתמול גרם לראיה של ר\"ח:"
    },
    {
      "id": "yoreh_deah-189-21",
      "section": 21,
      "text": "פיהקה בר\"ח וראתה וחזרה ופיהקה בתוך ימי החדש חוששת לאותו הפיהוק ואסורה לשמש עד שתבדוק שכל וסת בין של ימים בין של הגוף חוששת לו בפעם אחת ויש לחוש שמא תקבע וסת לפיהוק בלא זמן ידוע ואם בדקה ונמצאת שלא ראתה אינה חוששת עוד לפיהוק גרידא אבל חוששת לראש חדש שמא תקבע לראש חדש:"
    },
    {
      "id": "yoreh_deah-189-22",
      "section": 22,
      "text": "וכן הדין בימים אם פיהקה היום ופיהקה לסוף ל' אם תפהק אפילו שלא ביום שלשים חוששת לאותו פיהוק שמא תקבע לפיהוק גרידא פיהק' בתוך שלשים ולא ראתה אינה צריכה לחוש עוד לפיהוק גרידא אבל צריכה לחוש לסוף שלשים וכן צריכה לחוש ליום הקבוע בחדש שפיהקה בו שמא תקבע וסת לימים:"
    },
    {
      "id": "yoreh_deah-189-23",
      "section": 23,
      "text": "כל אלו הוסתות שנקבעים על ידי מקרה אין אחד קובע עם חבירו אלא כל שפיהקה שלש פעמים וראתה קבעה וסת אבל אם פיהקה פעם אחת ונתעטשה שתי פעמים אין מצטרפים: הגה אכלה שום וראתה אכלה בצל וראתה אכלה פלפלין וראתה יש אומרים שקבעה לה וסת לראות ע\"י כל אכילת דברים חמים (הרא\"ש פרק האשה ומרדכי ריש שבועות) וי\"א שכל זה שתראה ע\"י מאכל דינו כמו שתראה ע\"י קפיצה ושאר מעשה שהיא עושה שמקרי ראיה ע\"י אונס ואינה קובעת וסת אלא עם הימים (ב\"י לדעת הרשב\"א) וי\"א שדינו כוסת שתראה על ידי מקרה שבגופה וקובעת אותו אפילו בלא ימים שוים (ב\"י בשם תוספות):"
    },
    {
      "id": "yoreh_deah-189-24",
      "section": 24,
      "text": "וכולם אין חוששין להם אלא לשעת' כיצד היתה רגילה לראות עם התחלת הוסת מיד אסורה כל זמן המשכת הוסת היתה רגילה לראות בסופו אינה אסור' אלא בסופו במה דברים אמורים בזמן שכל הראיה מובלעת בתוך הוסת אבל אם אין כל הראיה מובלעת בתוך הוסת אלא נמשכת גם אחר הוסת אסורה מתחלת הוסת עד סוף עונה אחת:"
    },
    {
      "id": "yoreh_deah-189-25",
      "section": 25,
      "text": "אם אחד מאלו בא לזמן ידוע אז ודאי אסורה כל עונת הוסת כמו וסת ימים גרידא:"
    },
    {
      "id": "yoreh_deah-189-26",
      "section": 26,
      "text": "כשם שחוששת לוסת הימים בפעם אחת כך חוששת לוסת הגוף בפעם אחת כיצד הית' מפהקת פעם א' וראתה כשתפהק פעם אחרת חוששת לו וכשם שוסת הימים שאינו קבוע נעקר בפעם א' שאפילו ראתה שתי פעמים ליום ידוע אם הגיע זמן שלישי ולא ראתה נעקר לגמרי כן הוא וסת הגוף וכשם שוסת הימים הקבוע בג' פעמים צריך עקירה ג' פעמי' ובדיקה כן הוא וסת הקבוע בגוף ומאימתי עקירתו משיקרה מקרה ולא תראה היה המקרה לזמן ידוע אינו נעקר אלא אם כן בא המקרה שלש פעמים בזמנו ולא ראתה אבל במקרה לבדו או זמן לבדו שלא ראתה בהם אינו נעקר:"
    },
    {
      "id": "yoreh_deah-189-27",
      "section": 27,
      "text": "תינוקת שלא הגיע זמנה לראות והיא קטנה שלא הגיעה לימי הנעורים אפילו הביאה שתי שערות וכן אפילו הגיעה לימי הנעורים אם בדקוה ולא הביאה שתי שערות היא קובעת וסת כשאר נשים בשלש ראיות בשאר הוסתות ובארבעה בוסת ההפלגות אלא שיש הפרש בינה לגדולה שאף על פי שהוחזקה רואה וקבעה לה וסת אם פסקה ג' עונות בינוניות שהם צ' יום ולא ראתה אינה חושש' לוסת הא' כלל וחזרה לקדמותה ואפילו חזרה לראות באותן עונות שהיתה למודה (פי' נהוגה) לראות בהן אינה חוששת עד שתחזור ותקבענו ג' פעמים לפי שאינה בת דמים ונתגלה שדמים הראשונים מקרה היה ראתה ג' ראיות מג' עונות מכוונות שלא פיחתה ולא הותירה נתגלה שדילוג הראשון אינו סילוק דמים אלא שינוי וסת לפיכך ראיה ראשונה שממנה התחילה (לדלג) מצטרפת לג' ראיות אחרונות ונמצאו ד' ראיות וג' הפלגות ביניהם מצ' לצ' אבל אם פיחתה או הותירה שלא היו הראיות מכוונות אז אי אפשר לראשונות להצטרף ועד שתראה ד' ראיות מכוונות אינה קובעת וסת להפלגות:"
    },
    {
      "id": "yoreh_deah-189-28",
      "section": 28,
      "text": "וכן זקנה שעברו עליה שלש עונות משהזקינה ולא ראתה הרי זו מסולקת דמים ואינה חוששת לוסתה הראשון (וקטנה וזקנה אינן חוששות לוסת שאינו קבוע) (ב\"י בשם הרשב\"א):"
    },
    {
      "id": "yoreh_deah-189-29",
      "section": 29,
      "text": "איזו היא זקנה כל (שזקנה כל כך שראויה) (טור) שקורין לה אימא בפניה מחמת זקנותה ואינה חוששת:"
    },
    {
      "id": "yoreh_deah-189-30",
      "section": 30,
      "text": "חזרה וראתה דינה כדין תינוקת שלא הגיע זמנה לראות:"
    },
    {
      "id": "yoreh_deah-189-31",
      "section": 31,
      "text": "חזרה לראות בעונות קטנות שהיתה למודה להיות רואה בהן חזרה לקביעותה הראשון אם וסת ההפלגות חזרה לקדמותה אם תהיה ההפלגה כמו שהיתה למודה תחלה ואם בשאר הוסתות אפי' בפעם א' חוזרת לקדמותה שהרי נתגלה שדילוג הראשון לא סילוק דמיה הי' אלא מקרה. ובזה חמור דין הזקנה מדין הקטנה שלא הגיע זמנה לראות:"
    },
    {
      "id": "yoreh_deah-189-32",
      "section": 32,
      "text": "פעמי' שהאשה קובעת לה וסת בתוך וסת כיצד ראתה שלש פעמים בראש חודש ורביעית בב' לחודש ובר\"ח וכן בחמישית ובששית הרי קבעה שתי וסתות:"
    },
    {
      "id": "yoreh_deah-189-33",
      "section": 33,
      "text": "מעוברת לאחר ג' חדשים לעיבורה ומניקה כל כ\"ד חדש אחר לידת הולד אינה קובעת וסת אפי' מת הולד או גמלתו דמים מסולקים מהן כל זמן עיבורה וכל כ\"ד חדש ומ\"מ חוששת לראיה שתראה כדרך שחושש' לוסת שאינו קבוע:"
    },
    {
      "id": "yoreh_deah-189-34",
      "section": 34,
      "text": "מעובר' משהוכר עוברה ומניקה כל כ\"ד חדש אינה חוששת לוסת הראשון אפילו היה לה וסת קבוע והגיע תוך הזמן הזה אינה צריכה בדיקה ומותרת לבעלה ואפילו שופעו' ורואו' דם באותן עונו' שהן למודו' לראו' בהן אינו אלא במקרה עברו ימי העיבור וההנקה חוזרות לחוש לוסתן הראשון כיצד היה לה וסת לימים אם למודה לראשי חדשים חוששת לר\"ח ראשון שהיא פוגעת בו וכן כל כיוצא בזה וכן הדין אם היה לה וסת הגוף או לזמן ידוע אבל אם היה וסתה וסת ההפלגה אי אפשר לחוש עד שתחזור לראות חזרה לראות אפילו פעם א' חוששת יום ההפלגה שהיתה למודה להפליג:"
    }
  ]
}